བླ་རུང་སྔ་འགྱུར་དཔེ་ཚོགས།།
༄༅། །འདུལ་ཊཱིཀ་ཉི་མའི་འོད་ཟེར་བཞུགས་སོ། །
སློབ་དཔོན་ཤཱཀྱ་འོད་ཀྱིས་མཛད།
བླ་རུང་སྔ་འགྱུར་དཔེ་ཚོགས་ཁང་གིས་བསྒྲིགས། །

༄༅། །འདུལ་ཊཱིཀ་ཉི་མའི་འོད་ཟེར་བཞུགས་སོ། །
སྟོད་ཆ།
སློབ་དཔོན་ཤཱཀྱ་འོད་ཀྱིས་མཛད།
བླ་རུང་སྔ་འགྱུར་དཔེ་ཚོགས་ཁང་གིས་བསྒྲིགས།

དཀར་ཆག
མཆོད་པར་བརྗོད་ཅིང་བཤད་པ་དམ་བཅའ་བ།.....................................................༡
གཞུང་སྤྱིའི་དོན།......................................................................................................༡
གཞིའི་སྐབས་ཀྱི་རྣམ་པར་བཤད་པ།...........................................................................༤༣
ཕྲན་ཚེགས་ལ་སོགས་པའི་སྐབས་ཀྱི་རྣམ་པར་བཤད་པ།................................................༡༧༢
ཞུ་བའི་སྐབས་ཀྱི་རྣམ་པར་བཤད་པ། ....................................................................༢༢༢
ཕམ་པ་དང་པོའི་སྐབས་ཀྱི་རྣམ་པར་བཤད་པ།.........................................................༢༤ ༧
ཕམ་པ་གཉིས་པའི་སྐབས་ཀྱི་རྣམ་པར་བཤད་པ། .....................................................༢༨༤
ཕམ་པ་གསུམ་པའི་སྐབས་ཀྱི་རྣམ་པར་བཤད་པ། .......................................................༣༤༦
ཕམ་པ་བཞི་པའི་སྐབས་ཀྱི་རྣམ་པར་བཤད་པ།.......................................................༣༦༣
དགེ་འདུན་ལྷག་མའི་སྐབས་ཀྱི་རྣམ་པར་བཤད་པ། ...................................................༣༧༠
སྤང་ལྟུང་ཐུན་མོང་བའི་རྣམ་པར་བཤད་པ།...................................................,........༤༥༣
སྤང་བའི་ལྟུང་བྱེད་ཀྱི་རྣམ་པར་བཤད་པ།................................................................༤༩༠
ལྟུང་བྱེད་འབའ་ཞིག་པའི་རྣམ་པར་བཤད་པ། ..........................................................༥༨༢
སོ་སོར་བཤགས་པར་བྱ་བའི་རྣམ་པར་བཤད་པ།......................................................༧༥༩
 ཉེས་བྱས་ཀྱི་སྡེའི་རྣམ་པར་བཤད་པ།......................................................................༧༦༤ 

༄༅། །བིནཡསཱཏྲམཱུལམྱབིབྷཱཥསཱརཱརཱུསཱུཀྟགམསྱསམུདྲནཱམབིཧརཏི་སྨྲ།
༄༅། །འདུལ་བ་མདོ་རྩའི་རྣམ་བཤད་ཉི་མའི་འོད་ཟེར་ལེགས་བཤད་
ལུང་གི་རྒྱ་མཚོ་ཞེས་བྱ་བ་
བཞུགས་སོ། །
བདེ་ལེགས་སུ་གྱུར་ཅིག །མཚན་དང་དཔེ་བྱད་བཟང་པོའི་དཔལ་གྱིས་རབ་མཛེས་
ཤིང་། །གསུང་དབྱངས་ཡན་ལག་རྒྱ་མཚོ་ཆོས་ཀྱི་འབྲུག་སྒྲ་ཅན། །མཁྱེན་བརྩེ་དཔལ་ལྡན་
ཡོན་ཏན་ཀུན་གྱི་གཏེར་མཛོད་འཛིན། །སྐྱེ་དགུའི་རྣམ་འདྲེན་ལྷ་ཡི་ལྷ་ལ་སྤྱི་བོས་འདུད། །
སངས་རྒྱས་བསྟན་པའི་གཞི་དང་རྩ་བ་འདུལ་བའི་སྡེ། །ཡོན་ཏན་ཀུན་གྱི་གཞི་རྟེན་ཚུལ་
ཁྲིམས་སྟོན་པའི་གཞུང་། །འདུལ་བ་རྒྱ་མཚོའི་བཅུད་ཀྱི་སྙིང་པོ་མདོར་བསྡུས་པ། །འདུལ་
བ་མདོ་ཡི་གསལ་བྱེད་ཉི་མའི་འོད་འདི་བརྩམས། །
འདིར་བདེ་བར་གཤེགས་པའི་བསྟན་པ་རིན་པོ་ཆེ་མཐའ་དག་གི་གཞི་མར་གྱུར་པ་
འདུལ་བའི་ལུང་བདུད་རྩིའི་རྒྱ་མཚོ་དང་འདྲ་བའི་ནང་ནས། ཚིག་མདོར་བསྡུས་ཤིང་དོན་
རྒྱས་པར་སྟོན་པའི་བསྟན་བཅོས་འདི་སློབ་དཔོན་ཆེན་པོ་ཡོན་ཏན་འོད་ཀྱིས་ལེགས་པར་
སྦྱར་རོ། །
འདི་ལ་གཉིས་ཏེ། གཞན་འཇུག་པའི་ཡན་ལག་ཏུ་དགོས་འབྲེལ་བསྟན་པ་དང་།
བརྗོད་བྱ་ངེས་པར་འབྱུང་བའི་ཚུལ་ཁྲིམས་བསྟན་པའོ། །དང་པོ་ནི་ངེས་པར་འབྱུང་བའི་ཚུལ་
ཁྲིམས་ཀྱི་དབང་དུ་བྱས་ཏེ་ཞེས་པས་བསྟན་ཏོ། །
འདི་ལ་གཉིས་ཏེ། སྤྱིའི་དོན་དང་། ཡན་ལག་གི་དོན་ནོ། །དང་པོ་ལ་གཉིས་ཏེ། བསྟན་
བཅོས་ཀྱི་དབུར་དགོས་འབྲེལ་གྱི་ངག་བཀོད་པའི་དགོས་པ་དང་། དགོས་འབྲེལ་གྱི་བསྡུས་

པའི་དོན་ཏོ། །དང་པོ་ལ་གསུམ་སྟེ། གཞན་ལུགས་དགག་པ་དང་། རང་ལུགས་བཞག་པ་
དང་། དེ་ལ་རྩོད་པ་སྤང་བའོ། །དང་པོ་ལ་བཞི་ལས། དང་པོ་ནི། རྣ་མ་ཕུག་པ་ན་རེ་བསྟན་
བཅོས་ཀྱི་དབུར་དགོས་འབྲེལ་གྱི་ངག་བཀོད་པའི་དགོས་པ་ནི། བསྟན་བཅོས་ཀྱི་ལུས་ཀྱི་
དགོས་སོགས་ཆོས་བཞི་ཡོད་ངེས་སྙམ་དུ་ངེས་ཤེས་སྐྱེས་པ་དེ་ཁོ་ན་ཡིན་ཞེས་གྲག་གོ། ། །
འོ་ན་དོ་ཚོད་དུ་འདིར་བསྟན་བཅོས་ཀྱི་དབུར་དགོས་འབྲེལ་གྱི་ངག་བཀོད་པའི་
དགོས་པ་དེ། བསྟན་བཅོས་ལུས་ཀྱི་དགོས་སོགས་ཆོས་བཞི་ཕལ་ཆེར་ཡོད་ལས་ཆེ་སྙམ་
པའི་དོན་འགྱུར་གྱི་ཐེ་ཚོམ་སྐྱེས་པ་དེ་ཡིན་ཞེས་བསྒྲེའོ། །ཅིའི་ཕྱིར་ཟེར་ན། དེར་ཡང་ངོ་། །
ངེས་ཤེས་སྐྱེས་པ་དེ་ཆོས་ཅན། དགོས་འབྲེལ་གྱི་ངག་བཀོད་པའི་དགོས་པ་ཡིན་ཏེ། རྟོག་
ལྡན་འཇུག་པའི་རྒྱུ་ཡིན་པའི་ཕྱིར་ཞེ་ན། དོན་འགྱུར་གྱི་ཐེ་ཚོམ་སྐྱེས་པ་དེ་ཆོས་ཅན།
དགོས་འབྲེལ་གྱི་ངག་བཀོད་པའི་དགོས་པ་ཡིན་ཏེ། རྟོག་ལྡན་འཇུག་པའི་རྒྱུ་ཡིན་པའི་
ཕྱིར་ཞེས་མཚུངས་པ་ཡིན་ནོ། །ཚད་མ་བརྟག་པ་ལས་ཀྱང་། གང་ཕྱིར་དོན་གཉེར་འཇིག་
རྟེན་འདི། །ཐེ་ཚོམ་ལས་ཀྱང་འཇུག་ཕྱིར་རོ། །ཞེས་བཤད་དོ། །གཉིས་པ་ནི། སློབ་དཔོན་
ཞི་བ་འཚོའི་བཞེད་པས། བསྟན་བཅོས་ཀྱི་དབུར་དགོས་འབྲེལ་གྱི་ངག་བཀོད་པའི་དགོས་
པ་ནི། གཞན་གྱི་སྦྱོར་བ་ངན་པ་བཟློག་པ་ཡིན་ཏེ། གཞན་དག་འདི་སྐད་དུ། བསྟན་བཅོས་
འདི་ནི། བརྩམ་པར་བྱ་བ་མ་ཡིན་ཏེ། དགོས་པ་ལ་སོགས་པའི་ཆོས་བཞི་མེད་པའི་ཕྱིར་
ཞེས་ཟེར་བ་ལ། རྟགས་ཐེ་ཚོམ་ཟ་བའི་སྒོ་ནས་མ་གྲུབ་པར་བསྟན་པའི་ཕྱིར་དགོས་འབྲེལ་
བཞི་བསྟན་པ་ཡིན་ནོ་ཞེས་འཆད་དོ། །དེ་ནི་མི་འཐད་དེ། སྦྱོར་བ་ངན་པ་དེ་ལྟ་བུ་ཁྱེད་རང་
གི་རྟོག་པས་དོགས་པ་བསུ་བ་ཙམ་དུ་ཟད་ཀྱི། དེ་ལྟ་བུའི་སྦྱོར་བ་འགོད་པ་པོ་གཞི་མ་གྲུབ་
པའི་ཕྱིར་དང་། དགོས་འབྲེལ་གྱི་ངག་འདི་ཉིད་ཀྱང་། བརྩམ་པར་བྱ་བ་མ་ཡིན་ཏེ། དེ་ལ་
ཡང་དགོས་པ་ལ་སོགས་པ་ཆོས་བཞི་མེད་པའི་ཕྱིར་ཞེས་བྱ་བ་ལ་སོགས་པ་ཡང་དགག་
དགོས་པར་མགོ་མཚུངས་པས་ཐུག་པ་མེད་པར་འགྱུར་བའི་ཕྱིར་རོ། །གསུམ་པ་ནི་བྲམ་ཟེ་

བདེ་བྱེད་དགའ་བ་ན་རེ། བསྟན་བཅོས་ཀྱི་དབུར་དགོས་འབྲེལ་གྱི་ངག་བཀོད་པའི་དགོས་
པ་ནི། གཞུང་མཛེས་པར་བསྐྱེད་པ་ཡིན་ཞེས་ཟེར་རོ། །
འོ་ན་བསྟན་བཅོས་ཀྱི་དབུར་དགོས་འབྲེལ་གྱི་ངག་བཀོད་པའི་ཡོངས་གཅོད་ཀྱི་
དགོས་པ་དེ་ཆོས་ཅན། དགོས་འབྲེལ་ངག་གི་བརྗོད་བྱ་རྟོགས་པ་དེ་ཁོ་ན་མ་ཡིན་པར་ཐལ།
གཞུང་མཛེས་པར་བསྐྱེད་པ་ཡིན་པའི་ཕྱིར་རོ། །རྟགས་ཁྱབ་མ་གྲུབ་ན་དམ་བཅའ་བུད་
ཅིང་། འདོད་ན་རྣམ་ངེས་ལས། བརྡ་ཇི་ལྟ་བ་བཞིན་དོན་རྟོགས་པའི་ཕྱིར་དང་སྒྲ་སྦྱར་བའི་
དགོས་པ་ཡང་དེ་ཙམ་དུ་ཟད་པའི་ཕྱིར་ཞེས་སོ། །བཞི་པ་ནི་ཁ་ཅིག་ན་རེ། བསྟན་བཅོས་ཀྱི་
དབུར་དགོས་འབྲེལ་གྱི་ངག་བཀོད་པའི་དགོས་པ་ནི། རྟོག་ལྡན་བསྟན་བཅོས་ལ་འཇུག་
པ་ཡིན་ཏེ། ཊཱི་ཀ་ལས། འདི་ལྟར་རྟོག་པ་སྔོན་དུ་གཏོང་བ་དག་ནི། འབྲེལ་པ་མེད་པ་དང་།
བརྗོད་པར་བྱ་བ་མེད་པ་དང་། དགོས་པ་མེད་པའི་ཚིག་ཀྱང་ཁས་མི་ལེན་ན། བསྟན་
བཅོས་ལ་སོགས་པ་གཞན་ལྟ་སྨོས་ཀྱང་ཅི་དགོས་ཞེས་གསུངས་པས་ཤེས་སོ་ཞེས་འཆད་
དོ༑ །དེ་དགག་པ་ལ་གཉིས་ལས། གནོད་བྱེད་བརྗོད་པ་ནི། བསྟན་བཅོས་ཀྱི་དབུར་
དགོས་འབྲེལ་གྱི་ངག་བཀོད་པའི་ཡོངས་གཅོད་ཀྱི་དགོས་པ་དེ་ཆོས་ཅན། དགོས་འབྲེལ་
ངག་གི་བརྗོད་བྱ་རྟོགས་པ་དེ་ཁོ་ན་མ་ཡིན་པར་ཐལ། རྟོག་ལྡན་བསྟན་བཅོས་ལ་འཇུག་པ་
ཡིན་པའི་ཕྱིར་རོ། །རྟགས་ཁྱབ་མ་གྲུབ་ན་དམ་བཅའ་བུད་ཅིང་། འདོད་ན། སྔར་བཞིན་ནོ། །
སྒྲུབ་བྱེད་གཞིག་པ་ནི། ཊཱི་ཀ་ལས། བཤད་པ་དེ་ནི་ཉིང་དགོས་ལ་དགོངས་པ་ཡིན་པས་
འདིར་ཁུངས་སུ་མི་ཆེའོ་ཞེས་གསུངས་སོ། །
གཉིས་པ་རང་ལུགས་བཞག་པ་ལ་གཉིས་ཏེ། དགོས་པ་དངོས་དང་། ཉིང་དགོས་
སོ༑ །དང་པོ་ལ་གཉིས་ལས། དང་པོ་ཡོངས་གཅོད་ཀྱི་དགོས་པ་ནི། དགོས་སོགས་ཆོས་
བཞི་ཡོད་སྟོན་གྱི་ངག་ལ་བརྟེན་ནས་བསྟན་བཅོས་ལུས་ཀྱི་དགོས་སོགས་ཆོས་བཞི་ཡོད་
པར་དང་པོར་རྟོགས་པ་དེ་ཆོས་ཅན། དགོས་སོགས་ཆོས་བཞི་ཡོད་སྟོན་གྱི་ངག་བཀོད་པའི་

དགོས་པ་ཡིན་ཏེ། རང་སྐབས་ཀྱི་ངག་ལ་བརྟེན་ནས་དགོས་སོགས་ཆོས་བཞི་ཡོད་སྟོན་གྱི་
སྒྲའི་བརྗོད་བྱ་རྟོགས་པ་ཡིན་པའི་ཕྱིར་རོ། །
གཏན་ཚིགས་དེ་གང་གིས་གྲུབ་ན། ཊཱི་ཀ་ལས། ངེས་པར་འབྱུང་བའི་ཚུལ་ཁྲིམས་
ཀྱི་དབང་དུ་བྱས་ཏེ་ཞེས་བྱ་བའི་མདོ་དང་པོ་འདིས་ནི། འདུལ་བ་མདོའི་འབྲེལ་པ་དང་།
བརྗོད་པར་བྱ་བ་དང་། དགོས་པ་དང་། དགོས་པའི་ཡང་དགོས་པ་རྣམས་བརྗོད་དེ་ཞེས་
གསུངས་པས། བསྟན་བཅོས་ལུས་ཀྱི་དགོས་སོགས་ཆོས་བཞི་ཡོད་པ་དེ། ངག་འདིའི་
བརྗོད་བྱ་ཡིན་པར་གྲུབ་ལ་ངག་འདི་ལ་བརྟེན་ནས་ངག་འདིའི་བརྗོད་བྱ་དེ་རྟོགས་པ་ཡིན་
པས་གཏན་ཚིགས་དེ་གྲུབ་བོ། །ཁྱབ་པ་གཞུང་གིས་གྲུབ་སྟེ་རྣམ་ངེས་ལས། བརྡ་ཇི་ལྟ་བ་
བཞིན་རྟོགས་པའི་ཕྱིར་དང་སྒྲ་སྦྱར་བའི་དགོས་པ་ཡང་དེ་ཙམ་དུ་ཟད་པའི་ཕྱིར་ཞེས་པས་
གྲུབ་བོ། །དགོས་སོགས་ཆོས་བཞི་ཡོད་པར་གོ་བ་དེ་ཡང་དབང་རྣོན་ཐེ་ཚོམ་དུ་སྐྱེ་བ་ཤས་
ཆེ་བ་ཡིན་ཏེ། ཚིག་དོན་འབྲེལ་བར་མ་ངེས་ཤིང་ཡིད་ཆེས་པར་དཀའ་བའི་ཕྱིར་རོ། །དབང་
བརྟུལ་ངེས་ཤེས་སུ་སྐྱེ་བ་ཤས་ཆེ་བ་ཡིན་ཏེ། ཚིག་དོན་འབྲེལ་པར་མ་ངེས་ཀྱང་ཡིད་ཆེས་
པར་སླ་བའི་ཕྱིར་རོ། །གཉིས་པ་རྣམ་བཅད་ཀྱི་དགོས་པ་ནི། དགོས་སོགས་ཆོས་བཞི་ཡོད་
པར་གོ་བ་ལ་བརྟེན་ནས་རྣམ་བཅད་དུ་ལོག་རྟོག་བཞི་དང་ཐེ་ཚོམ་བཞི་སྟེ་བརྒྱད་བསལ་བ་
ཡིན་ཏེ། ཊཱི་ཀ་ལས། འདུལ་བའི་མདོ་ལ་བརྗོད་པར་བྱ་བ་མེད་པར་དོགས་པ་བསལ་བའི་
ཕྱིར་བརྗོད་པར་བྱ་བ་བསྙད་དོ། །འབྲས་བུ་མེད་པར་དོགས་པ་བཟློག་པའི་ཕྱིར་དགོས་པ་
བརྗོད་དོ། །ཐབས་མེད་པར་དོགས་པ་སྤང་བའི་ཕྱིར་འབྲེལ་པ་བཤད་དོ། །འདོད་པའི་
དོན་གྲུབ་པར་བྱ་བའི་ཕྱིར་དགོས་པའི་ཡང་དགོས་པ་བསྟན་ཏོ་ཞེས་སོ། །གཉིས་པ་ཉིང་
དགོས་ནི། རྟོག་ལྡན་བསྟན་བཅོས་ལ་འཇུག་པ་དེ་ཡིན་ཏེ། ཊཱི་ཀ་འཐད་ལྡན་ལས། དགོས་པ་
སྟོན་པའི་ངག་གིས་ཅི་ཞིག་བྱ་ཞེ་ན། ཚིག་ལས་རྟོག་པ་དང་ལྡན་པ་རྣམས་ཐེ་ཚོམ་སྐྱེ་ཞིང་།
དེས་ན་དོན་དུ་གཉེར་ལ་དེ་ལས་ཀྱང་འཇུག་པར་འགྱུར་བའི་ཕྱིར་རོ་ཞེས་བཤད་དོ། །

གསུམ་པ་རྩོད་པ་སྤོང་བ་ལ་གསུམ་ལས། དང་པོ་རྣམ་བཅད་བཟློག་པའི་ཕྱོགས་ལ་
རྩོད་པ་སྤང་བ་ནི། གལ་ཏེ་དམ་བཅའ་བའི་ངག་གིས་ལོག་རྟོག་བསལ་ནུས་སམ་མི་ནུས།
མི་ནུས་ན་ལོག་རྟོག་བསལ་བ་དེ་དགོས་འབྲེལ་ངག་གི་དགོས་པ་ཡིན་པའི་དམ་བཅའ་
ཉམས་སོ། །ནུས་ན་ནི། སྒྲ་ཆོས་ཅན། མི་རྟག་སྟེ་བྱས་པའི་ཕྱིར་དཔེར་ན་བུམ་པ་བཞིན་
སྦྱོར་བ་དེ་ལྟར་བཀོད་པ་ཆོས་ཅན། སྒྲ་རྟག་འཛིན་གྱི་ལོག་རྟོག་བཟློག་པའི་དོན་དུ་རྟགས་
དང་དཔེ་བཀོད་པ་དོན་མེད་དུ་ཐལ། སྒྲ་མི་རྟག་ཅེས་དམ་བཅས་པ་ཙམ་གྱིས་སྒྲ་རྟག་འཛིན་
གྱི་ལོག་རྟོག་ཁེགས་པའི་ཕྱིར་རོ་ཞེ་ན། ངག་གི་ཐོས་བྱུང་ཤེས་རབ་ཀྱི་བློ་ཡུལ་དུ་ལོག་རྟོག་
བསལ་ནུས་པས་སྐྱོན་དང་པོ་མེད་ལ། ཚད་མས་བསྡུས་པའི་བློ་ཡུལ་དུ་ལོག་རྟོག་བསལ་
མི་ནུས་པས་སྐྱོན་གཉིས་པ་མེད་དོ། །གཉིས་པ་ཡོངས་གཅོད་འཇུག་པའི་ཕྱོགས་ལ་མི་ནུས་
མི་དགོས་ཀྱི་སྐྱོན་སྤོང་བ་ལ་གཉིས་ལས། མི་ནུས་ཀྱི་སྐྱོན་སྤང་བ་ནི། དགོས་སོགས་ཆོས་
བཞི་ཡོད་སྟོན་གྱི་ངག་ཆོས་ཅན། ངག་གི་དོན་ལ་ངེས་ཤེས་བསྐྱེད་མི་ནུས་པར་ཐལ། ངག་
དང་དོན་ལ་འབྲེལ་པ་མེད་པའི་ཕྱིར་རོ་ཞེ་ན། ཚད་མས་བསྡུས་པའི་ངེས་ཤེས་བསྐྱེད་མི་
ནུས་པར་ཐལ་ཟེར་རམ། ཐོས་བྱུང་གི་ངེས་ཤེས་བསྐྱེད་མི་ནུས་པར་ཐལ་ཟེར། དང་པོ་ལྟར་
ན་འདོད་ཅིང་། གཉིས་པ་ལྟར་ན་ཁྱབ་པ་མ་གྲུབ་བོ། །མི་དགོས་ཀྱི་སྐྱོན་སྤང་བ་ནི། དགོས་
སོགས་ཆོས་བཞི་ཡོད་སྟོན་གྱི་ངག་ཆོས་ཅན་ཐེ་ཚོམ་སྐྱེད་པའི་དོན་དུ་སྨོས་མི་དགོས་པར་
ཐལ། ངག་དེ་མེད་ཀྱང་ཐེ་ཚོམ་ངང་གིས་སྐྱེ་བའི་ཕྱིར་ཞེ་ན། དགོས་འབྲེལ་ངག་གི་འབྲས་
བུར་མ་གྱུར་པའི་ཐེ་ཚོམ་བསྐྱེད་པའི་དོན་དུ་སྨོས་མི་དགོས་པར་ཐལ་ཟེར་རམ། དགོས་
འབྲེལ་ངག་གི་འབྲས་བུར་གྱུར་པའི་ཐེ་ཚོམ་བསྐྱེད་པའི་དོན་དུ་སྨོས་མི་དགོས་པར་ཐལ་
ཟེར། དང་པོ་ལྟར་ན་འདོད་ཅིང་། །
གཉིས་པ་ལྟར་ན་རྟགས་ལ་བརྟག་སྟེ། ངག་དེ་མེད་ཀྱང་དགོས་འབྲེལ་ངག་གི་འབྲས་
བུར་མ་གྱུར་པའི་ཐེ་ཚོམ་ངང་གིས་སྐྱེ་བའི་ཕྱིར་ཟེར་རམ། དགོས་འབྲེལ་ངག་གི་འབྲས་བུར་

གྱུར་པའི་ཐེ་ཚོམ་ངང་གིས་སྐྱེ་བའི་ཕྱིར་ཟེར། དང་པོ་ལྟར་ན་ཁྱབ་པ་མ་གྲུབ་ཅིང་། གཉིས་
པ་ལྟར་ན་རྟགས་མ་གྲུབ་བོ། །
གསུམ་པ་ཧ་ཅང་ཐལ་བ་སྤང་བ་ནི། བརྗོད་བྱ་དགོས་འབྲེལ་གསུམ་པོ་དེ་ཆོས་ཅན།
དགོས་འབྲེལ་ངག་གིས་བརྗོད་མི་དགོས་པར་ཐལ། ལུས་རྣམ་གཞག་ལ་བརྟེན་ནས་གོ་
བར་ནུས་པའི་ཕྱིར་ཞེ་ན། ལུས་རྣམ་གཞག་ལ་བརྟེན་ནས་གོ་བར་ནུས་པ་དེ། བསྟན་
བཅོས་ལ་འཇུག་པའི་སྔ་རོལ་དུ་གོ་བར་ནུས་པའི་ཕྱིར་ཞེ་ན་རྟགས་མ་གྲུབ་ལ། བསྟན་
བཅོས་ལ་ཞུགས་ནས་གོ་བར་ནུས་པའི་ཕྱིར་ཞེ་ན་ཁྱབ་པ་མ་གྲུབ་བོ། །
གཉིས་པ་བསྡུས་པའི་དོན་ལ་བདུན་ལས། དང་པོ་དགོས་འབྲེལ་གྱི་རབ་ཏུ་ན་དབྱེ་
བ་ནི། དགོས་འབྲེལ་བཞི་གསུམ་བཅུ་གཉིས་ཡོད་པ་ལས། ངག་ཙམ་ལ་ཡོད་པའི་དགོས་
འབྲེལ་ཡན་ལག་བཞི་ནི། ངག་དེས་བསྟན་པར་བྱ་བའི་དོན་དེ་ནི་བརྗོད་བྱ་ཡིན་ལ། ངག་
ལ་བརྟེན་ནས་ངག་གི་བརྗོད་བྱའི་དོན་རྟོགས་པ་ནི་དགོས་པ་ཡིན་ཞིང་། ངག་གི་དོན་
རྟོགས་པ་ལ་བརྟེན་ནས་སྐྱེས་བུའི་དགོས་དོན་གྲུབ་པ་ནི་ཉིང་དགོས་ཡིན་ནོ། །ཉིང་དགོས་
དེ་ནི་དགོས་པ་ལས་བྱུང་ཞིང་། དགོས་པ་དེ་ངག་ལ་བརྟེན་ནས་བྱུང་བ་ནི་འབྲེལ་པ་ཡིན་ཏེ།
དེ་བྱུང་གི་འབྲེལ་པ་ཡིན་ནོ་ཞེས་སྔ་མ་རྣམས་གསུངས་སོ། །གཞན་དེ་ལྟར་ཡིན་ཡང་།
དགོས་པ་དེ་ནི་དཔྱད་དགོས་ཏེ། ངག་གི་བརྗོད་བྱའི་དོན་རྟོགས་པ་དགོས་པ་ཡིན་ན། བྱ་
རོག་སོ་རྟོག་གི་བསྟན་བཅོས་ཆོས་ཅན། དགོས་པ་ཡོད་པར་ཐལ། ངག་གི་བརྗོད་བྱ་
རྟོགས་པ་ཡོད་པའི་ཕྱིར་རོ། །འདོད་ན་ཊི་ཀ་འཐད་ལྡན་ལས། བྱ་རོག་གི་སོ་རྟོག་པ་བཞིན་
དུ་འབྲས་བུ་མེད་ཅེས་བཤད་དོ། །དེས་ན་ངག་གི་བརྗོད་བྱའི་དོན་རྟོགས་པ་ཙམ་ནི་དགོས་
པ་ཡིན་པར་མ་ངེས་ཀྱི། སྐྱེས་བུའི་དགོས་དོན་འགྲུབ་རུང་གི་དབང་དུ་བྱས་ཏེ་ངག་གི་
བརྗོད་བྱའི་དོན་རྟོགས་པ་ནི་དགོས་པ་ཡིན་ནོ་ཞེས་རིགས་སོ། །
དགོས་འབྲེལ་ངག་ལ་ཡོད་པའི་དགོས་འབྲེལ་ཡན་ལག་བཞི་ནི། བསྟན་བཅོས་ལུས་

ཀྱི་དགོས་སོགས་ཆོས་བཞི་ཡོད་པ་དེ་བརྗོད་བྱ་ཡིན་ལ། དགོས་སོགས་ཆོས་བཞི་ཡོད་སྟོན་
གྱི་ངག་ལ་བརྟེན་ནས་བསྟན་བཅོས་ལུས་ཀྱི་དགོས་སོགས་ཆོས་བཞི་ཡོད་པར་གོ་བ་དེ་
དགོས་པ་ཡིན་ཞིང་དེ་ལྟར་གོ་བ་ལ་བརྟེན་ནས་རྟོག་ལྡན་བསྟན་བཅོས་ལ་འཇུག་པ་ནི་ཉིང་
དགོས་ཡིན་ནོ། །ཉིང་དགོས་དེ་ནི་དགོས་པ་ལ་བརྟེན་ནས་བྱུང་ཞིང་། དགོས་པ་དེ་དགོས་
འབྲེལ་གྱི་ངག་ལ་བརྟེན་ནས་བྱུང་བ་ནི་འབྲེལ་པ་ཡིན་ནོ། །བསྟན་བཅོས་ལུས་ལ་ཡོད་
པའི་དགོས་འབྲེལ་ཡན་ལག་བཞི་ནི། བསྟན་བཅོས་འདིའི་བརྗོད་བྱ་ནི་ངེས་པར་འབྱུང་
བའི་ཚུལ་ཁྲིམས་ཡིན་ལ། ཚུལ་ཁྲིམས་དེ་བདེ་བླག་ཏུ་རྟོགས་པ་ནི་དགོས་པ་ཡིན་ཞིང་། མྱ་
ངན་ལས་འདས་པ་ནི་ཉིང་དགོས་ཡིན་ནོ། །མྱ་ངན་ལས་འདས་པ་ཐོབ་པ་ནི་ཚུལ་ཁྲིམས་
རྟོགས་པ་ལས་བྱུང་ཞིང་། ཚུལ་ཁྲིམས་རྟོགས་པ་དེ་བསྟན་བཅོས་འདི་ལ་བརྟེན་ནས་བྱུང་
བ་ནི་འབྲེལ་པ་ཡིན་ནོ། །དེ་ལྟར་ཡང་ཊི་ཀ་ལས། འདིར་བརྗོད་པར་བྱ་བ་ནི་ཆོས་འདི་པ་
དག་གི་ཚུལ་ཁྲིམས་ཏེ་ཞེས་པ་དང་། འདིར་དགོས་པ་ནི་བཅོམ་ལྡན་འདས་ཀྱིས་གསུངས་
པའི་ཚུལ་ཁྲིམས་བསྟན་པ་སྟེ་ཞེས་པ་དང་། དེའི་ཕྱིར་དགོས་པའི་ཡང་དགོས་པ་བརྗོད་
པར་བྱ་སྟེ། དེ་ཡང་ངེས་པར་འབྱུང་བ་ཞེས་སྨོས་པས་བསྟན་ཏོ། །ངེས་པར་འབྱུང་བ་ནི་མྱ་
ངན་ལས་འདས་པ་སྟེ་ཞེས་པ་དང་། མདོ་འདི་ནི་ཐབས་ཡིན་ལ། ཚུལ་ཁྲིམས་བསྟན་པ་ནི་
ཐབས་ལས་བྱུང་བ་ཡིན་ཏེ། ཐབས་དང་ཐབས་ལས་བྱུང་བའི་མཚན་ཉིད་ནི་འབྲེལ་པ་ཡིན་
ནོ༑ །རྒྱུ་དང་འབྲས་བུའི་མཚན་ཉིད་ཅེས་བྱ་བའི་ཐ་ཚིག་གོ་ཞེས་པ་དང་གོ་རིམ་བཞིན་ནོ། །
ཞིབ་ཏུ་ཕྱེ་ན་དགོས་འབྲེལ་ཡན་ལག་བརྒྱད་ཡོད་དེ་འོག་ཏུ་འཆད་དོ། །
གཉིས་པ་གྲངས་ངེས་པའི་རྒྱུ་མཚན་ལ་གཉིས་ཏེ། གྲངས་ངེས་དངོས་དང་། ཞར་ལ་
བྱུང་བའོ། །དང་པོ་ལ་གསུམ་ལས། དང་པོ་གཞན་ལུགས་དགག་པ་ནི། ཁ་ཅིག་ན་རེ་རྟོག་
ལྡན་བསྟན་བཅོས་ལ་འཇུག་པ་ལ་ཆོས་བཞི་དགོས་ཏེ། དགོས་པ་ཡོད། བསྒྲུབ་པར་ནུས།
འདོད་བྱ་ཡིན། དེའང་བསྟན་བཅོས་འདི་དང་འབྲེལ་ཞིང་འདི་བས་སླ་བའི་ཐབས་གཞན་

མེད་པ་དང་བཞི་དགོས་པ་ལས། དགོས་པ་ཡོད་པར་སྟོན་དགོས་པས་བརྗོད་བྱ་བསྟན།།
བསྒྲུབ་པར་ནུས་པར་སྟོན་དགོས་པས་དགོས་པ་བསྟན། འདོད་བྱ་ཡིན་པར་སྟོན་དགོས་
པས་ཉིང་དགོས་བསྟན། བསྟན་བཅོས་འདི་དང་འབྲེལ་ཞིང་འདི་བས་སླ་བའི་ཐབས་གཞན་
མེད་པར་སྟོན་དགོས་པས་འབྲེལ་པ་བསྟན་པ་ཡིན་ཞེས་ཟེར་རོ། །འོ་ན་དགོས་པ་ཡོད་སྟོན་
གྱི་ངག་གིས་དགོས་པ་ཡོད་པར་བསྟན་ནམ་མ་བསྟན། མ་བསྟན་ན་ཊཱི་ཀ་ལས་འབྲས་བུ་
མེད་པར་དོགས་པ་བཟློག་པའི་ཕྱིར་དགོས་པ་བརྗོད་དོ་ཞེས་པ་དང་འགལ་ལོ། ། བསྟན་
ན་དགོས་པ་ཡོད་སྟོན་གྱི་ངག་ཆོས་ཅན། ཟློས་པའི་སྐྱོན་ཅན་དུ་ཐལ། དགོས་པ་ཡོད་སྟོན་
གྱི་ངག་གིས་དགོས་པ་ཡོད་པར་བསྟན་ཅིང་བརྗོད་བྱ་བསྟན་པས་ཀྱང་དགོས་པ་ཡོད་པར་
བསྟན་པའི་ཕྱིར་རོ། །
གཉིས་པ་རང་ལུགས་བཞག་པ་ནི། བསྟན་བཅོས་འདི་ལ་བརྗོད་བྱ་མེད། དེ་མེད་
པས་དེ་རྟོགས་པའི་དགོས་པ་མེད། དེ་མེད་པས་འབྲེལ་པ་དང་ཉིང་དགོས་མེད། སྙམ་པའི་
ལོག་རྟོག་བཞི་བསལ་བའམ། བརྗོད་བྱ་ལ་སོགས་པ་དེ་དག་ཕལ་ཆེར་མེད་ལས་ཆེ་སྙམ་
པའི་ཐེ་ཚོམ་བཞི་བསལ་བའི་ཕྱིར། དགོས་འབྲེལ་ཡན་ལག་བཞིར་གྲངས་ངེས་ཏེ། ཊི་ཀ་
ལས། འདུལ་བའི་མདོ་ལ་བརྗོད་པར་བྱ་བ་མེད་པར་དོགས་པ་བསལ་བའི་ཕྱིར་བརྗོད་
པར་བྱ་བ་བསྙད་དོ། །འབྲས་བུ་མེད་པར་དོགས་པ་བཟློག་པའི་ཕྱིར་དགོས་པ་བརྗོད་དོ། །
ཐབས་མེད་པར་དོགས་པ་སྤང་བའི་ཕྱིར་འབྲེལ་པ་བཤད་དོ། །འདོད་པའི་དོན་གྲུབ་པར་
བྱ་བའི་ཕྱིར་དགོས་པའི་ཡང་དགོས་པ་བསྟན་ཏོ་ཞེས་སོ། །
གསུམ་པ་རྩོད་པ་སྤང་བ་ནི། གལ་ཏེ་ལོག་རྟོག་སྐྱེ་བ་ངེས་པ་གཞིར་བྱས་ལ་ལོག་
རྟོག་བཞིར་གྲངས་ངེས་པས་དེ་དག་སེལ་བ་ལ་དགོས་འབྲེལ་ཡན་ལག་བཞིར་གྲངས་ངེས་
སམ། ལོག་རྟོག་སྐྱེ་བ་སྲིད་པ་གཞིར་བྱས་ལ་དེ་ལྟར་གྲངས་ངེས། དང་པོ་ལྟར་ན་དགོས་
འབྲེལ་ཡན་ལག་བཞིར་གྲངས་མ་ངེས་པར་ཐལ། ལོག་རྟོག་བཞི་སྐྱེ་བའི་ངེས་པ་མེད་པའི་

ཕྱིར་རོ། །གཉིས་པ་ལྟར་ནའང་དགོས་འབྲེལ་ཡན་ལག་བཞིར་གྲངས་མ་ངེས་པར་ཐལ།
ལོག་རྟོག་བཞི་བས་ཀྱང་མང་བ་སྐྱེ་སྲིད་པའི་ཕྱིར་རོ་ཞེ་ན། གཉིས་ཀ་མི་སྨྲ་སྟེ། ལོག་རྟོག་
ཙམ་པོ་ལས་གཞན། རྟོག་ལྡན་བསྟན་བཅོས་ལ་འཇུག་པའི་གེགས་སུ་འགྱུར་ངེས་ཀྱི་ལོག་
རྟོག་བཞིར་གྲངས་ངེས་པ་དེ་དག་སེལ་བ་ལ་དགོས་འབྲེལ་ཡན་ལག་བཞིར་གྲངས་ངེས་སོ་
ཞེས་གསུངས་སོ། ། །
གཉིས་པ་ཞར་ལས་བྱུང་བ་ལ་གཉིས་ལས། དང་པོ་བསྟན་བྱ་དགོས་འབྲེལ་གཅིག་
གམ་ཐ་དད་ནི། ངོ་བོ་གཅིག་པ་དང་ཐ་དད་ཅི་རིགས་སུ་ཡོད་དེ། མི་དང་བཙུན་པ་བཞིན་
ནོ། །དེ་ཡང་དགོས་པ་དང་འབྲེལ་པ་ངོ་བོ་གཅིག་གོ། །དགོས་པ་དང་ཞེན་བརྗོད་ངོ་བོ་ཐ་
དད་ཅིང་། དངོས་བརྗོད་དངོས་མེད་དེ་དང་ཞེན་བརྗོད་ལ་སོགས་པ་དངོས་པོར་གྲུབ་པ་
རྣམས་གཅིག་པ་བཀག་པའི་ཐ་དད་ཡིན་ཏེ། དཔེར་ན་ཟླ་བ་གཉིས་ཀྱི་རྣམ་པ་དང་། ཟླ་བ་
དངོས་ཉིད་བཞིན་ནོ། །དེ་རྣམས་ནི་གཙོ་ཆེར་ཚད་མའི་ལུགས་དང་བསྟུན་པ་སྟེ་སྤྱིར་བཏང་
ཡིན་ནོ། །ཁྱད་པར་དུ་མདོ་སྡེ་པ་ལྟར་ན་ཉིང་དགོས་མྱ་ངན་ལས་འདས་པ་དངོས་མེད་ཡིན་
པས་དེ་དང་གཞན་དངོས་པོར་གྲུབ་པ་རྣམས་གཅིག་པ་བཀག་པའི་ཐ་དད་ཡིན་ལ། བྱེ་
བྲག་སྨྲ་བ་ནི་མྱ་ངན་ལས་འདས་པ་དངོས་པོར་འདོད་པས། དེ་དང་གཞན་དངོས་པོར་གྲུབ་
པ་རྣམས་རྫས་ཐ་དད་པར་བརྗོད་དོ། །བྱེ་བྲག་ཏུ་སྨྲ་བ་ནི་འབྲེལ་པ་ཡང་རྫས་གཞན་དུ་
འདོད་དེ། ཐོབ་པ་ལྡན་མིན་འདུ་བྱེད་ཀྱི་རྫས་སོ། །གཉིས་པ་དགོས་འབྲེལ་སྟོན་བྱེད་ཀྱི་
ངག་གཅིག་གམ་ཐ་དད་ནི། མདོ་འདིའི་བརྗོད་དགོས་འབྲེལ་གསུམ་ཡོད་སྟོན་གྱི་ངག་ངོ་
བོ་གཅིག་ཡིན་ལ། ངག་དེ་དང་ཉིད་དགོས་ཡོད་སྟོན་གྱི་ངག་ཐ་དད་ཡིན་ཏེ། ཉིང་དགོས་
སྟོན་བྱེད་ངེས་པར་འབྱུང་བ་ཞེས་པ་དང་། བརྗོད་དགོས་འབྲེལ་གསུམ་དངོས་ཤུགས་ཀྱིས་
སྟོན་བྱེད་ཚུལ་ཁྲིམས་ཀྱི་ཞེས་པ་ཐ་དད་པའི་ཕྱིར་རོ། །
གསུམ་པ་དབྱེ་བ་སོ་སོའི་རང་བཞིན་ནི། དགོས་འབྲེལ་ཡན་ལག་བཞི་པོ་རེ་རེ་ལ་

གཉིས་གཉིས་སུ་ཕྱེ་བས་བརྒྱད་ཡོད་པ་ལས། བརྗོད་བྱ་ལ་གཉིས་ཏེ། དངོས་ཀྱི་བརྗོད་བྱ་
དང་། ཞེན་པའི་བརྗོད་བྱའོ། །དངོས་ཀྱི་བརྗོད་བྱ་སྤྱིའི་མཚན་ཉིད་ནི། བརྡ་བཏགས་པ་ལ་
བརྟེན་ནས་རང་གི་བརྗོད་བྱ་སྣང་སྟོབས་ཀྱིས་གོར་རུང་ཞིང་རང་མཚན་གྱི་དོན་བྱེད་པས་
སྟོང་པ་སྟེ། རྣམ་འགྲེལ་ལས། སྒྲ་གང་ཞིག་ནི་བརྗོད་པ་ན། །རྟོགས་པའི་དོན་གང་ཡིན་པ་
དེ༑ ༑སྒྲ་ཡི་ཡུལ་ནི་ཡིན་འདོད་དེ། །དོན་གྱི་མཚན་ཉིད་གཞན་ཡོད་མིན། །ཞེས་སོ། །བྱེ་
བྲག་ཏུ་འདུལ་བའི་གཞུང་རྣམས་ཀྱི་དངོས་ཀྱི་བརྗོད་བྱའི་མཚན་ཉིད་ནི། སོ་སོར་ཐར་པའི་
སྡོམ་པ་ཞེས་བརྡ་བཏགས་པ་ལ་བརྟེན་ནས་རང་གི་བརྗོད་བྱ་སྣང་སྟོབས་ཀྱིས་གོར་རུང་
ཞིང་རང་མཚན་གྱི་དོན་བྱེད་པས་སྟོང་པའོ། །ཞེན་པའི་བརྗོད་བྱ་ནི་སོ་སོར་ཐར་པའི་སྡོམ་
པ་དོན་རང་མཚན་པ་སྟེ། དེའི་དབྱེ་བ་དང་། མཚན་ཉིད་ལ་སོགས་པ་རྒྱས་པར་འོག་ཏུ་
འཆད་དོ། །
དགོས་པ་ལ་གཉིས་ཏེ། དགོས་པ་དོན་གྱི་ཆོས་སུ་བཞག་པ་དང་། དགོས་པ་ཤེས་
པའི་ཆོས་སུ་བཞག་པའོ། །དེ་ཡང་རྟོགས་བྱའི་དོན་འདི་རྟོགས་པས་ན་དགོས་པ་དོན་གྱི་
ཆོས་སུ་བཞག་ཅིང་། རྟོགས་བྱེད་ཀྱི་བློ་འདིས་རྟོགས་པས་ན་དགོས་པ་ཤེས་པའི་ཆོས་སུ་
བཞག་གོ། །
འབྲེལ་པ་ལ་གཉིས་ཏེ། བསྟན་བཅོས་དང་དགོས་པ་འབྲེལ་པ་དང་། དགོས་པ་དང་
ཉིང་དགོས་འབྲེལ་པའོ། །དེ་ཡང་བསྟན་བཅོས་ལ་བརྟེན་ནས་བསྟན་བཅོས་ཀྱི་དགོས་པ་
བྱུང་བ་དང་། དགོས་པ་ལ་བརྟེན་ནས་དགོས་པའི་དགོས་པ་བྱུང་བ་སྟེ་གོ་རིམ་བཞིན་ནོ། །
ཉིང་དགོས་ལ་གཉིས་ཏེ། དགོས་པའི་དགོས་པ་གནས་སྐབས་པ་དང་། དགོས་པའི་དགོས་
པ་མཐར་ཐུག་པའོ། །དེ་ཡང་ཟག་མེད་ཀྱི་ལམ་དང་མྱ་ངན་ལས་འདས་པ་སྟེ་གོ་རིམ་བཞིན་
ནོ༑ ༑
བཞི་པ་དགོས་འབྲེལ་བསྟན་ལུགས་ནི། བརྗོད་བྱ་དང་ཉིང་དགོས་ནི། ཚུལ་ཁྲིམས་

ཀྱི་ཞེས་པ་དང་། ངེས་པར་འབྱུང་བའི་ཞེས་པས་དངོས་སུ་བསྟན་ལ། བརྗོད་བྱ་བསྟན་པའི་
ཤུགས་ཀྱིས་དགོས་པ་དང་འབྲེལ་པ་གཉིས་བསྟན་ཏེ། ཊཱི་ཀ་ལས། བརྗོད་པར་བྱ་བ་དང་
དགོས་པའི་དགོས་པ་ནི་ཚུལ་ཁྲིམས་དང་ངེས་པར་འབྱུང་བའི་སྒྲ་གཉིས་ཀྱིས་གོ་རིམ་
བཞིན་དུ་མངོན་སུམ་དུ་བསྟན་ལ། འབྲེལ་པ་དང་དགོས་པ་ནི་ཤུགས་ཀྱིས་བསྟན་ཏེ་ཞེས་
ལྔ་པ་གང་ཟག་གང་ལ་བསྟན་པ་ནི། གང་ཟག་རིགས་བཞི་ལས། དགོས་འབྲེལ་
ཡན་ལག་བཞི་བསྟན་རུང་མ་བསྟན་རུང་འཇུག་པ་དང་མི་འཇུག་པ་ལ་ནི་བསྟན་པར་མི་
རིགས་ཏེ། བསྟན་མི་དགོས་པའི་ཕྱིར་དང་། བསྟན་ཡང་དོན་མེད་པའི་ཕྱིར་རོ། །མ་བསྟན་
ན་ཡང་འཇུག་ཅིང་བསྟན་ན་མི་འཇུག་པ་ལ་ནི། བསྟན་པར་མི་རིགས་ཏེ། བསྟན་ན་དགག་
བྱ་དང་ལྡན་པའི་ཕྱིར་རོ། །མ་བསྟན་ན་མི་འཇུག་ཅིང་བསྟན་ན་འཇུག་པ་ལ་ནི། བསྟན་
པར་རིགས་ཏེ། བསྟན་པའི་དགོས་པ་དང་ཉིང་དགོས་ཡོད་པའི་ཕྱིར་རོ། །
དྲུག་པ་དགོས་པ་ལ་སོགས་ལ་རྩོད་པ་སྤང་བ་ལ་བཞི་ལས། དང་པོ་དགོས་པ་ལ་རྩོད་
པ་སྤང་བ་ནི། མདོ་རྩ་བས་ཚུལ་ཁྲིམས་བསྟན་པ་དེ་ཆོས་ཅན། ཟློས་པའི་སྐྱོན་ཅན་ཡིན་
པར་ཐལ། ལུང་གིས་བསྟན་ཟིན་གྱི་ཚུལ་ཁྲིམས་བསྟན་པའི་ཕྱིར་རོ་ཞེ་ན། དེ་ལྟ་ནའང་
ཟློས་པའི་སྐྱོན་དུ་མི་འགྱུར་ཏེ། འདུལ་བ་ལུང་ལ་མེད་ཅིང་མདོ་རྩ་བ་ལ་ཡོད་པའི་དགོས་པ་
གཞན་ཡང་ཡོད་པའི་ཕྱིར་རོ། །གང་དང་གང་ཡོད་ཅེ་ན། ཊཱི་ཀ་ལས། གཞུང་རྒྱས་པ་ཉན་
པས་འཇིགས་པ་རྣམས་ཀྱི་དོན་དང་། རྣམ་པར་འབྱེད་པ་ལ་སོགས་པ་དེ་དག་ཉིད་ཡང་
དག་པར་བསྟན་པའི་ཕྱིར། ལོག་པར་རྣམ་པར་འཆད་པ་བསལ་བའི་དོན་དུ་སློབ་དཔོན་
གྱིས་མདོ་བརྩམས་སོ་ཞེས་སོ། །
གཉིས་པ་འབྲེལ་པ་ལ་རྩོད་པ་སྤང་བ་ནི། ཉིང་དགོས་མྱ་ངན་ལས་འདས་པ་ཆོས་
ཅན། དེ་བྱུང་གི་འབྲེལ་པ་མེད་པར་ཐལ། འདུས་མ་བྱས་ཡིན་པའི་ཕྱིར་རོ། འདོད་ན་དགོས་

པ་ལས་ཉིང་དགོས་བྱུང་བར་འདོད་པའི་དམ་བཅའ་ཉམས་སོ་ཞེ་ན། མྱ་ངན་ལས་འདས་པ་
འདུས་མ་བྱས་ཡིན་པས་དེ་བྱུང་གི་འབྲེལ་པ་མེད་ཀྱང་། མྱ་ངན་ལས་འདས་པ་ཐོབ་པ་
འདུས་བྱས་ཡིན་པས། ཐོབ་པ་ལ་དེ་བྱུང་གི་འབྲེལ་པ་ཡོད་དེ། དགོས་པ་ཚུལ་ཁྲིམས་
རྟོགས་པ་ལ་བརྟེན་ནས་རིམ་གྱིས་མྱ་ངན་ལས་འདས་པ་ཐོབ་པའི་ཕྱིར་རོ། །དེ་ཡང་བརྒྱུད་
འབྲེལ་ཡིན་གྱི་དངོས་སུ་འབྲེལ་པ་ནི་མ་ཡིན་ནོ། །
གསུམ་པ་བརྗོད་བྱ་ལ་རྩོད་པ་སྤང་བ་ནི། འདུལ་བ་མདོ་རྩ་བའི་གཞུང་ཆོས་ཅན།
གཞུང་འདིས་སོ་སོར་ཐར་པའི་སྡོམ་པ་བརྗོད་བྱར་བསྟན་པ་མ་ཡིན་པར་ཐལ། གཞུང་
འདིས་སོ་སོར་ཐར་པའི་སྡོམ་པའི་ངོ་བོ་བསྟན་པ་མེད་པའི་ཕྱིར་རོ་ཞེ་ན། རྟགས་མ་གྲུབ་སྟེ།
མདོ་འདིས་སྡོམ་པའི་ངོ་བོ་དངོས་སུ་མ་བསྟན་ཀྱང་བརྒྱུད་ནས་བསྟན་པའི་ཕྱིར་རོ། །སོ་
སོར་ཐར་པའི་སྡོམ་པ་རང་མཚན་པ་ཆོས་ཅན། བརྗོད་བྱ་མ་ཡིན་པར་ཐལ། དོན་རང་
མཚན་ཡིན་པའི་ཕྱིར་རོ། །ཁྱབ་པ་ནི་རྣམ་འགྲེལ་ལས། དཀའ་དང་མི་ནུས་འབྲས་མེད་
ཕྱིར། །རང་གི་མཚན་ཉིད་བརྗོད་བྱ་མིན། །ཞེས་བཤད་པས་གྲུབ་བོ་ཞེ་ན། གཞུང་དེ་ནི་
དངོས་ཀྱི་བརྗོད་བྱ་མ་ཡིན་པ་ལ་བརྗོད་བྱ་མ་ཡིན་པས་ཁྱབ་པ་མེད་དེ། དངོས་ཀྱི་བརྗོད་བྱ་
མ་ཡིན་ཡང་ཞེན་པའི་བརྗོད་བྱ་ཡིན་པའི་ཕྱིར་རོ། །
བཞི་པ་ཉིང་དགོས་ལ་རྩོད་པ་སྤོང་བ་ལ་གསུམ་སྟེ། བརྒལ་ལན་གྱི་སྒོ་ནས་ཉིང་
དགོས་ངོས་བཟུང་བ་དང་། འདུས་བྱས་འདུས་མ་བྱས་ཀྱི་སྒོ་ནས་རྩོད་པ་སྤང་བ་དང་།
གནས་སྐབས་མཐར་ཐུག་གི་སྒོ་ནས་རྩོད་པ་སྤང་བའོ། །དང་པོ་ནི། ཊཱི་ཀ་ལས། བརྒྱ་ལ་ལ་
ཞིག་ཚུལ་ཁྲིམས་ཡོངས་སུ་ཤེས་པ་དེས་ཅི་ཞིག་བྱ་སྟེ། དེ་ནི་བྱ་རོག་གི་སོ་རྟོགས་པ་དང་
འདྲ་བར་གར་ཡང་དགོས་པ་མེད་དོ་ཞེས་རྒོལ་ན། དེའི་ཕྱིར་དགོས་པའི་ཡང་དགོས་པ་
བརྗོད་པར་བྱ་སྟེ། དེ་ཡང་ངེས་པར་འབྱུང་བ་ཞེས་སྨོས་པས་བསྟན་ཏོ། །ངེས་པར་འབྱུང་བ་
ནི་མྱ་ངན་ལས་འདས་པ་སྟེ་ཞེས་སོ། །གཉིས་པ་ནི། མདོ་རྩ་བའི་ཉིང་དགོས་དེ་འདུས་བྱས་
 

ཡིན་ནམ། འདུས་མ་བྱས་ཡིན། དང་པོ་ལྟར་ན། མདོ་རྩ་བའི་ཉིང་དགོས་ཆོས་ཅན། མི་རྟག་
པར་ཐལ། འདུས་བྱས་ཡིན་པའི་ཕྱིར་རོ། །འདོད་ན་ཊིཀ་ལས། མྱ་ངན་ལས་འདས་པ་ན་
དོན་དམ་པར་གཙོ་བོ་ཡིན་ཏེ། དགེ་བ་དང་རྟག་པའི་ཕྱིར་རོ་ཞེས་སོ། །གཉིས་པ་ལྟར་ན།
མདོ་རྩ་བའི་ཉིང་དགོས་ཆོས་ཅན། འདུས་མ་བྱས་ཡིན་པའི་ཕྱིར་ལྡན་མིན་འདུ་བྱེད་ཡིན་
མི་སྲིད་པར་ཐལ་ལ། འདོད་ན་ཐོབ་པའི་བྱེ་བྲག་ཡིན་མི་སྲིད་པར་ཐལ་བ་ལས། ཊིཀ་
ལས། ངེས་པར་འབྱུང་བ་ནི་ངེས་པར་འབྱུང་བ་སྟེ། ཕྱིར་མི་ལྡོག་པ་ཐོབ་པར་བྱ་བ་ཕུང་པོ་
ལྷག་མ་མེད་པའི་དབྱིངས་སུ་མྱ་ངན་ལས་འདས་པ་ཐོབ་བོ་ཞེས་བྱ་བའི་ཐ་ཚིག་གོ་ཞེས་པ་
དང་འགལ་ལོ་ཞེ་ན།
འདི་ལ་མཐར་ཐུག་པའི་ཉིང་དགོས་གཉིས་ཡོད་དེ་མྱ་ངན་ལས་འདས་པ་དང་། དེ་
ཐོབ་བོ། །སྔ་མ་ནི་འདུས་མ་བྱས་ཡིན་ལ། ཕྱི་མ་ནི་འདུས་བྱས་ཡིན་ཏེ། ལྡན་མིན་འདུ་བྱེད་
ཡིན་པའི་ཕྱིར་རོ། །གསུམ་པ་ནི། ཅི་ཟག་མེད་ཀྱི་ལམ་མདོ་རྩའི་ཉིང་དགོས་ཡིན་ནམ་མ་
ཡིན། དང་པོ་ལྟར་ན་ཊི་ཀ་ལས། ཅིའི་ཕྱིར་ཟག་པ་མེད་པའི་ལམ་མི་བཟུང་ཞེ་ན་གཙོ་བོ་མ་
ཡིན་པའི་ཕྱིར་ཞེས་པ་དང་འགལ་ལོ། །གཉིས་པ་ལྟར་ན་ལུང་ཕྲན་ཚེགས་ཀྱི་འགྲེལ་པ་
ལས། སྡུག་བསྔལ་ལ་ཆོས་ཤེས་པའི་བཟོད་པ་ནས་ཕུང་པོ་ལྷག་མ་མེད་པའི་མྱ་ངན་ལས་
འདས་པ་ཐོབ་པ་ཞེས་བྱ་བའི་བར་ནི་དགོས་པའི་དགོས་པ་ཡིན་ནོ་ཞེས་བཤད་པ་དང་
འགལ་ལོ་ཞེ་ན། ཉིང་དགོས་གནས་སྐབས་པ་དང་མཐར་ཐུག་པ་གཉིས་ལས། དང་པོ་ནི་
ཟག་མེད་ཀྱི་ལམ་ཡིན་ལ། གཉིས་པ་ནི་མྱ་ངན་ལས་འདས་པ་ཡིན་གྱི་ཟག་མེད་ཀྱི་ལམ་མ་
ཡིན་ཏེ། ཉིང་དགོས་མཐར་ཐུག་པའི་དབང་དུ་བྱས་ནས། ཊཱིཀ་ལས། དེའི་ཕྱིར་དགོས་པའི་
ཡང་དགོས་པ་བརྗོད་པར་བྱ་སྟེ། དེ་ཡང་ངེས་པར་འབྱུང་བ་ཞེས་སྨོས་པས་བསྟན་ཏོ། །ངེས་
པར་འབྱུང་བ་ནི་མྱ་ངན་ལས་འདས་པ་སྟེ་ཞེས་བཤད་དོ། །ཟག་མེད་ཀྱི་ལམ་ནི་མཐར་ཐུག་
པའི་ཉིང་དགོས་མ་ཡིན་ཏེ། ཊིཀ་ལས། ཅིའི་ཕྱིར་ཟག་པ་མེད་པའི་ལམ་མི་བཟུང་ཞེ་ན།
 

གཙོ་བོ་མ་ཡིན་པའི་ཕྱིར་རོ། །ལམ་ནི་གཙོ་བོ་མ་ཡིན་ཏེ། མྱ་ངན་ལས་འདས་པའི་དོན་དུ་
ཡིན་པའི་ཕྱིར་རོ། །གཙོ་བོ་དང་གཙོ་བོ་མ་ཡིན་པ་གཉིས་ནི་གཙོ་བོ་ལ་འབྲས་བུའི་ཡིད་
ཆེས་སོ་ཞེས་ཟེར་བའི་ཕྱིར་རོ། །མྱ་ངན་ལས་འདས་པ་ནི། དོན་དམ་པར་གཙོ་བོ་ཡིན་ཏེ།
དགེ་བ་དང་རྟག་པའི་ཕྱིར་ཞེས་བཤད་དོ། །བདུན་པ་སྒྲུབ་བྱེད་ཀྱི་ཚད་མ་ཡོད་མེད་ཀྱི་དོན་
ནི༔ བརྗོད་དགོས་འབྲེལ་གསུམ་པོ་དེ་བསྟན་འཆོས་ལ་ཞུགས་དུས་ན་ཉམས་སུ་མྱོང་བས་
གྲུབ་ལ། དགོས་པའི་དགོས་པ་ནི་ལུང་གིས་གྲུབ་སྟེ། ཚད་མ་རང་མཚན་པས་གྲུབ་པ་ནི་མ་
ཡིན་ནོ། །གཉིས་པ་ཡན་ལག་གི་དོན་ནི། ཁམས་གསུམ་འཁོར་བ་ནས་ངེས་པར་འབྱུང་བ།
མྱ་ངན་ལས་འདས་པ་སྟེ། དེ་ཐོབ་པར་བྱེད་པའི་ཚུལ་ཁྲིམས་ཀྱི་དབང་དུ་བྱས་ཏེ་བརྩམ་
ཞེས་པའོ། །
དེ་ཡང་ངེས་པར་འབྱུང་བ་ཞེས་པས་དགོས་པའི་དགོས་པ་བསྟན་ལ། ཚུལ་ཁྲིམས་
ཞེས་པས་བརྗོད་དགོས་འབྲེལ་གསུམ་བསྟན་ཏེ། བརྗོད་བྱ་དངོས་སུ་བསྟན་ཅིང་དགོས་པ་
དང་འབྲེལ་པ་ཤུགས་ཀྱིས་བསྟན་ཏོ། །དེ་ཡང་འབྱུང་བ་ཞེས་བྱ་བའི་སྒྲ་ནི་དོན་མང་པོ་ལ་
འཇུག་སྟེ། རྐང་གིས་འགྲོ་བ་ལ་ཡང་འབྱུང་བའི་སྒྲ་འཇུག་སྟེ། རྐང་ཐང་གིས་འབྱུང་ཞེས་པ་
ལྟ་བུའོ། །བཞོན་པ་ལ་ཡང་འབྱུང་པའི་སྒྲ་འཇུག་སྟེ། གླང་པོ་ཆེས་འབྱུང་། རྟས་འབྱུང་ཞེས་
པ་ལྟ་བུའོ། །གནས་ལ་ཡང་འབྱུང་བའི་སྒྲ་འཇུག་སྟེ། གྲོང་དུ་འབྱུང་། གྲོང་ཁྱེར་དུ་འབྱུང་
ཞེས་པ་ལྟ་བུའོ། །ལམ་ལ་ཡང་འབྱུང་བའི་སྒྲ་འཇུག་སྟེ། ལམ་པོ་ཆེ་ནས་འབྱུང་། གསེབ་
ལམ་ནས་འབྱུང་ཞེས་པ་ལྟ་བུའོ། །ཊཱི་ཀ་ལས། ཐོབ་པར་བྱ་བ་ལ་ཡང་འབྱུང་བ་ཞེས་བྱ་སྟེ་
འབྱུང་བ་ནི་ཐོབ་པར་བྱའོ་ཞེས་ཟེར་བའི་ཕྱིར་རོ། །དེ་དག་ལས་འདིར་ནི་འབྱུང་བའི་སྒྲ་
ཐོབ་པར་བྱ་བ་ཁོ་ནར་བཟུང་སྟེ། ངེས་པར་ཞེས་བྱ་བའི་སྒྲ་སྨོས་པའི་ཕྱིར་རོ་ཞེས་སོ། །དེ་
ལ་གང་འབྱུང་ན། སུ་ཚུལ་ཁྲིམས་བསྲུང་བ་དེ་འབྱུང་ངོ་། །གང་ནས་འབྱུང་ན། ཁམས་
གསུམ་འཁོར་བ་ནས་སོ། །གང་གིས་འབྱུང་ན་ཚུལ་ཁྲིམས་ཀྱིས་སོ། །གང་དུ་འབྱུང་ན་མྱ་

ངན་ལས་འདས་པར་རོ། །ཇི་ལྟར་འབྱུང་ན། ཕྱིར་མི་ལྡོག་པ་སྟེ། ཊཱི་ཀ་ལས། ཕྱིར་མི་ལྡོག་
པ་ཐོབ་པར་བྱ་བ་ཕུང་པོ་ལྷག་མ་མེད་པའི་མྱ་ངན་ལས་འདས་པ་ཐོབ་བོ་ཞེས་བྱ་བའི་ཐ་
ཚིག་གོ་ཞེས་སོ། །ངེས་པའི་སྒྲ་ནི་སཾ་སྐྲ་ཏིའི་སྒྲ་ལས་ནིཉྩཞེས་ཏེ། དེའི་དོན་ནི་རྟག་པ་དང་
ཐེ་ཚོམ་མི་ཟ་བ་གཉིས་ལས། འདིར་ནི་རྟག་པ་སྟེ་དེ་ལྟར་མ་ཡིན་ན་ཉིང་དགོས་མྱ་ངན་
ལས་འདས་པ་སྟོན་པའི་ངག་ཏུ་མི་རུང་བའི་ཕྱིར་རོ། །ཚུལ་ཁྲིམས་ཀྱི་སྒྲ་ནི་སཾ་སྐྲྀ་ཏའི་སྒྲ་
ལས་ཤི་ལ་ཞེས་ཏེ། དོན་བསྒྱུར་ན་ཚུལ་ཁྲིམས། སྒྲ་བསྒྱུར་ན་བསིལ་ཐོབ་ཅེས་བྱ་སྟེ། ཁ་ན་
མ་ཐོ་བའི་གདུང་བ་ལས་བསིལ་བ་ཐོབ་པའི་ཕྱིར་རོ། །
དབང་དུ་བྱས། ཞེས་པ་ནི་སཾ་སྐྲ་ཏའི་སྒྲ་ལས་ཨ་ཐ་ཞེས་སོ། །ཨ་ཐ་ཞེས་བྱ་བཀྲ་
ཤིས་དང་། །དེ་ནས་དེ་མ་ཐག་པ་དང་། །དབང་དུ་བྱས་དང་བཞི་ལ་འཇུག །འདིར་ནི་
དབང་དུ་བྱས་པའོ། །ཞེས་སྨྲས་ཏེ། ཨ་ཐ་མཾ་ག་ལ་ཞེས་སྒྲའི་རྐྱེན་བྱིན་ན། ཨ་ཐ་ཞེས་པ་ནི་
བཀྲ་ཤིས་ཞེས་པ་སྟེ། ཊཱི་ཀ་ལས་སྨན་དཔྱད་ཡན་ལག་བརྒྱད་པའི་ཚིག་འོག་ཏུ་ཁུངས་སུ་
དྲངས་པ་ལ་བཀྲ་ཤིས་ཡུན་རིང་དུ་འཚོ་བ་དང་མཐུན་པའི་རྗོད་བྱེད་ལེའུ་རྣམ་པར་བཤད་
པར་བྱའོ་ཞེས་པ་ལྟ་བུའོ། །ཨ་ཐ་ཁ་ལུ་བྷ་ག་བྷ་ན་ཞེས་རྐྱེན་བྱིན་ན། ཨ་ཐ་ཞེས་པ་ནི་དེ་
ནས་ཞེས་པ་སྟེ། དེ་ནས་བཅོས་ལྡན་འདས་ཡོངས་སུ་མྱ་ངན་ལས་འདའ་བའི་དུས་ཀྱི་ཚེ་
ཉིད་ན་ཞེས་པ་ལྟ་བུའོ། །ཨ་ཐ་ཨ་ཏི་ཀར་ཞེས་སྒྲའི་རྐྱེན་བྱིན་ན། ཨ་ཐ་ཞེས་པ་ནི་དེ་མ་
ཐག་ཅེས་པ་སྟེ། དེ་མ་ཐག་ཏུ་སོམ་ཉི་ཐམས་ཅད་རྣམ་པར་བཅད་ནས་ཞེས་པ་ལྟ་བུའོ། །ཨ་
ཐ་ཨ་ནན་ཏར་ཞེས་སྒྲའི་རྐྱེན་བྱིན་ན། ཨ་ཐ་ཞེས་པ་ནི་དབང་དུ་བྱས་ཞེས་པ་སྟེ། སྒྲའི་རྗེས་
སུ་བསྟན་པའི་དབང་དུ་བྱའོ་ཞེས་པ་ལྟ་བུའོ། །སྐབས་འདིར་ཨ་ཐ་ཞེས་སྨོས་པ་ནི་དབང་དུ་
བྱས་ཞེས་པ་སྟེ། ཊཱིཀ་ལས། འདིར་ཨ་ཐ་ཞེས་བྱ་བའི་སྒྲ་ནི་དབང་དུ་བྱ་བའི་དོན་ཁོ་ནར་
སྦྱར་ཏེ་ཞེས་སོ། །ཊིཀས་ཁུངས་དྲངས་པའི་རང་གི་རྣམ་པར་བཤད་པ་ལས་ཀྱང་ཨ་ཐ་ཞེས་
བྱ་བ་ནི་དབང་དུ་བྱ་བའི་དོན་ཏོ་ཞེས་གསུངས་སོ། །དེ་ལྟར་ན་དགེ་འདུན་ཐམས་ཅད་འདུས་
 

པ་ན་ཞེས་པ་ནས། སྔ་མ་དང་འགལ་བ་ནི་རུང་བར་རོ་ཞེས་པ་ཡན་ཆད། འདུལ་བའི་མདོ་
མཐའ་དག་ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ་བརྩམ། ཞེས་བཤད་པར་
དམ་བཅའ་བ་ཡང་བསྟན་ཏོ། །དེའི་དགོས་པ་ནི། སྐྱེས་བུ་དམ་པ་རྣམས་དམ་བཅས་པའི་
ཁུར་མི་འདོར་བས། བསྟན་འཆོས་རྩོམ་པ་ལ་ལེ་ལོའི་གེགས་བསལ་ཞིང་། བརྩོན་འགྲུས་
ཀྱི་གྲོགས་སུ་འགྱུར་བས་བརྩམས་པ་མཐར་ཕྱིན་པར་འགྱུར་བའོ། །
གཉིས་པ་བརྗོད་བྱ་ངེས་པར་འབྱུང་བའི་ཚུལ་ཁྲིམས་བསྟན་པ་ལ་གཉིས་ཏེ། སོ་སོར་
ཐར་པའི་སྡོམ་པའི་སྤྱིའི་དོན་དང་། གཞུང་གི་དོན་བྱེ་བྲག་ཏུ་བསྟན་པའོ། །དང་པོ་ལ་བཅུ་
སྟེ༑ དབྱེ་བསྡུ་མཚན་ཉིད་སྒྲ་བཤད་དང་། །རྒྱུ་རྐྱེན་འབྲས་བུ་ངོ་བོ་དང་། །གནས་ཚུལ་བྱེད་
པའི་ལས་དང་བཅུར། །སོ་སོར་ཐར་སྡོམ་རྣམ་པར་བཤད། །དང་པོ་དབྱེ་བ་ནི། མཛོད་
ལས། སོ་སོར་ཐར་ཅེས་བྱ་རྣམ་བརྒྱད། །ཅེས་གསུངས་ཏེ། རབ་བྱུང་སྡེ་ལྔའི་སྡོམ་པ་ལྔ། །
དགེ་བསྙེན་ཕ་མའི་སྡོམ་པ་གཉིས། །བསྙེན་གནས་སྡོམ་པ་དང་བཅས་པ། །སོ་སོར་ཐར་
པའི་སྡོམ་པ་བརྒྱད། །ཅེས་བཟུང་ངོ་། །འོ་ན་དགེ་སློང་ཕ་མ་གཉིས་དང་དགེ་ཚུལ་ཕ་མ་
གཉིས་དང་དགེ་བསྙེན་ཕ་མ་གཉིས་ཀྱི་སྡོམ་པ་ནི་ཐ་དད་དུ་བགྲང་ཡང་། བསྙེན་གནས་པ་
མ་གཉིས་ཀྱི་སྡོམ་པ་གཅིག་ཏུ་བགྲང་བའི་རྒྱུ་མཚན་ཅི་ཞེ་ན། དུས་ཡུན་ཐུང་བས་སྡོམ་པ་
དམན་པ་ལ་དགོངས་ནས་གཞུང་ལས་གཅིག་ཏུ་བགྲངས་པ་ཙམ་ཡིན་ནོ། །
ཁ་ཅིག་ན་རེ། ཟ་མ་དང་མ་ནིང་ལ་ཡང་བསྙེན་གནས་ཀྱི་སྡོམ་པ་སྐྱེ་བའི་ཕྱིར་བསྙེན་
གནས་ཕ་མ་གཉིས་སུ་མ་ངེས་པས། བསྙེན་གནས་ཕ་མའི་སྡོམ་པ་གཉིས་ཞེས་མ་བགྲངས་
པར་བསྙེན་གནས་ཀྱི་སྡོམ་པ་ཞེས་ཕྱོགས་གཅིག་ཏུ་བགྲངས་པའོ་ཞེས་ཟེར་རོ། །དེའི་སྒྲུབ་
བྱེད་ནི་རྣམ་པར་གཏན་ལ་དབབ་པར་བསྡུ་བ་ལ་སོགས་པ་སེམས་ཙམ་པའི་གཞུང་ལྟར་ན་
ཟ་མ་དང་མ་ནིང་ལ་དགེ་བསྙེན་གྱི་སྡོམ་པ་སྐྱེ་ཡང་དགེ་བསྙེན་གྱི་མིང་མི་འཐོབ་པར་གསུངས་
ལ༑ ཟ་མ་དང་མ་ནིང་ལ་བསྙེན་གནས་ཀྱི་སྡོམ་པ་སྐྱེ་ཡང་། བསྙེན་གནས་ཀྱི་མིང་མི་ཐོབ་

པར་མ་གསུངས་ལ། བསྙེན་གནས་ཀྱི་སྡོམ་པ་སྐྱེ་བར་གསུངས་པས་སོ། །འདིར་བྱེ་བྲག་སྨྲ་
བའི་ལུགས་ཀྱིས་དེ་ལྟར་ཁས་མི་བླང་སྟེ། མཛོད་འགྲེལ་དང་། རང་གི་རྣམ་བཤད་དང་།
ཊི་ཀ་ལས། ཟ་མ་དང་མ་ནིང་སྡོམ་པའི་ཞིང་མ་ཡིན་ཞེས་སོ། །འོན་ཀྱང་དགེ་སློང་གི་མཚན་
ཉམས་པ་འགྱུར་བ་མི་བསྟེན་པ་ནི་དམིགས་བསལ་ཡིན་ཏེ། རབ་ཏུ་བྱུང་བའི་ཕོ་དབང་
ཉམས་པར་གྱུར་ན། ལུང་གཞི་ལས། གལ་ཏེ་འགྱུར་བ་བསྟེན་ན། བསྙིལ་བར་བྱའོ། །
གལ་ཏེ་འགྱུར་བ་མི་བསྟེན་ན་བཏང་སྙོམས་སུ་བྱའོ་ཞེས་གསུངས་ལ། ཞུ་འགྲེལ་ལས་
ཀྱང་། ཡན་ལག་སྐྱེས་པ་བཅད་པ་ལ་སོགས་པས་ཉམས་པ་འདི་ཇི་སྲིད་དུ་འགྱུར་བ་མི་
བསྟེན་པ་དེ་སྲིད་དུ་དགེ་སློང་ཉིད་ཡིན་ལ། འདི་ལ་དགེ་སློང་གཞན་བཞིན་དུ་ཅི་རིགས་
པར་ལྟུང་བ་རྣམས་འབྱུང་ངོ་ཞེས་སོ། །
གཉིས་པ་བསྡུ་བ་ནི། རབ་ཏུ་བྱུང་བའི་སྡོམ་པ་དང་། ཁྱིམ་པ་ཕྱོགས་ཀྱི་སྡོམ་པ་
གཉིས་སུ་འདུས་ཏེ། སྔ་མ་ལྔ་དང་། ཕྱི་མ་གསུམ་གོ་རིམ་བཞིན་ནོ། །གསུམ་པ་སོ་སོར་
ཐར་པའི་སྡོམ་པའི་མཚན་ཉིད་ནི། བྱེ་བྲག་སྨྲ་བ་ལྟར་ན། ཉེས་པར་སྤྱོད་པ་ལས་མི་མཐུན་
ཕྱོགས་ཀྱི་དངོས་གཞི་ཡིན་པའི་གཟུགས་དགེ་བ་གང་ཞིག་ཁམས་གོང་མའི་སེམས་དང་
ལྷན་ཅིག་འབྱུང་བའི་རྒྱུ་འབྲས་མ་ཡིན་པའོ། །བཞི་པ་སྒྲ་བཤད་པ་ལ་གསུམ་སྟེ། སོ་སོར་
ཐར་པའི་སྡོམ་པ། དང་པོ་ཐར་པའི་སྡོམ་པ། ཐར་པའི་ཐབས་ཀྱི་སྡོམ་པ་ཞེས་བྱ་སྟེ། པྲ་ཏི་
མོཀྟ་ཞེས་སོ། །དེ་ལ་སྒྲ་བཤད་གསུམ་སྟེ། པྲ་ཏི་ཞེས་པ་སོ་སོ་ཡིན་ལ། མོཀྵ་ཞེས་པ་ཐར་
པ་ཡིན་པས། སོ་སོར་ཐར་པ་ཞེས་བྱ་སྟེ། ཚུལ་ཁྲིམས་བསྲུངས་པའི་གང་ཟག་སོ་སོར།
ངན་འགྲོ་དང་འཁོར་བ་ལས་ཐར་བར་འགྱུར་གྱི། གཞན་གྱི་ཚུལ་ཁྲིམས་བསྲུངས་པས་
གཞན་ཐར་པར་མི་འགྱུར་བའི་ཕྱིར་རོ། །པྲ་ཏི་ཞེས་པ་དང་པོ་ཡིན་ལ། མོཀ་ཞེས་པ་ཐར་པ་
ཡིན་པས་དང་པོ་ཐར་པ་ཞེས་ཀྱང་བྱ་སྟེ། སྡོམ་པ་ཐོབ་པའི་སྐད་ཅིག་དང་པོ་དེ་ཉིད་ཀྱི་ཚེ་
ན༑ སྔར་རང་རང་གི་སྐབས་ཀྱི་སྡོམ་མིན་ཡིན་པ་དེ་ལས་ཐར་པའི་ཕྱིར་རོ། །པྲ་ཏི་ཞེས་པ་

ནི་སྒྲའི་རྐྱེན་གྱིས་ཐབས་ཀྱི་དོན་ཏོ། །མོཀ་ཞེས་པ་ཐར་པ་ཡིན་པས་ཐར་པའི་ཐབས་ཞེས་
པ་སྟེ། དེས་ན་ཐར་པའི་ཐབས་ཀྱི་སྡོམ་པ་ཞེས་ཀྱང་བྱའོ། །སྒྲ་བཤད་དེ་གསུམ་ནི་བམ་པོ་
ལྔ་བཅུ་པ་ལས་བཤད་དོ། །སྡོམ་པ་ཐོབ་ནས་སྐད་ཅིག་གཉིས་པ་ཚུན་ཆད་ཀྱི་སྡོམ་པ་དེ་
ཡང་སོ་སོར་ཐར་པ་ཡིན་ན་ནི། མཛོད་འགྲེལ་ལས། སྡོམ་པ་ཡང་དག་པར་བླངས་པའི་
རྣམ་པར་རིག་བྱེད་མ་ཡིན་པ་སྐད་ཅིག་མ་དང་པོ་དག་ནི་སོ་སོར་ཐར་པ་ཞེས་ཀྱང་བྱ། སོ་
སོ་ཐར་པའི་སྡོམ་པ་ཞེས་ཀྱང་བྱ་སྟེ། སྐད་ཅིག་མ་གཉིས་པ་ལ་སོགས་པ་ནི་སོ་སོར་ཐར་
པའི་སྡོམ་པ་ཁོ་ན་ཡིན་གྱི་སོ་སོ་ཐར་པ་ནི་མ་ཡིན་ནོ་ཞེས་པ་དང་འགལ་ལོ་ཞེ་ན། སོ་སོ་
རང་ཉིད་ཐར་བར་འགྱུར་བའི་སྒྲ་བཤད་ཅན་གྱི་སོ་སོ་ཐར་པ་ཡིན་ཡང་། དང་པོ་ཐར་བའི་
སྒྲ་བཤད་ཅན་གྱི་སོ་སོ་ཐར་པ་ནི་མ་ཡིན་ནོ་ཞེས་པ་སྟེ། སྡོམ་པ་ཐོབ་པའི་སྐད་ཅིག་དང་
པོར་ཐར་ཟིན་ནས་ཀྱི་རྗེས་ཞུགས་ཡིན་པའི་ཕྱིར་རོ། །
ལྔ་པ་རྒྱུའི་སྒོ་ནས་གཏན་ལ་དབབ་པ་ནི། མཛོད་ལས། རྒྱུ་དྲུག་རྐྱེན་བཞི་འབྲས་བུ་
ལྔར་བཤད་པ་ལས། རྒྱུ་དྲུག་ནི། བྱེད་རྒྱུ་ལྷན་ཅིག་འབྱུང་བ་དང་། །སྐལ་མཉམ་མཚུངས་
པར་ལྡན་པ་དང་། །ཀུན་ཏུ་འགྲོ་དང་རྣམ་སྨིན་ཏེ། །རྒྱུ་ནི་རྣམ་པ་དྲུག་ཏུ་འདོད། །ཅེས་
བཤད་དོ། །འོ་ན་སོ་སོ་ཐར་པའི་སྡོམ་པ་འདི་རྒྱུ་དྲུག་པོ་གང་ལས་སྐྱེ། གང་ལས་མི་སྐྱེ་ཞེ་ན།
སྡོམ་པ་ཆོས་ཅན། རྣམ་སྨིན་གྱི་རྒྱུ་ལས་སྐྱེས་པ་མ་ཡིན་ཏེ། རྣམ་སྨིན་མ་ཡིན་པའི་ཕྱིར་རོ། །
དེའང་རྣམ་སྨིན་ནི་ལུང་མ་བསྟན་ཡིན་ལ་སྡོམ་པ་ནི་དགེ་བར་ལུང་དུ་བསྟན་པ་ཡིན་པས་ན་
སྡོམ་པ་རྣམ་སྨིན་མ་ཡིན་པར་གྲུབ་སྟེ། མཛོད་ལས། རྣམ་སྨིན་ལུང་དུ་མ་བསྟན་ཆོས། །
ཞེས་པ་དང་། མཛོད་ཀྱི་འགྲེལ་བཤད་ལས། ལུང་བསྟན་ཐོགས་པ་མེད་པའི་གཟུགས། །
ཞེས་གཞུང་དྲངས་ཤིང་། མཛོད་ལས། རྣམ་རིག་མིན་ལུང་བསྟན་མིན་མེད། །ཅེས་གསུངས་
པས་སོ། །འོ་ན་རྣམ་སྨིན་གྱི་རྒྱུ་གང་ཞེ་ན། མཛོད་ལས། རྣམ་སྨིན་རྒྱུ་ནི་མི་དགེ་དང་། །
དགེ་བ་ཟག་བཅས་རྣམས་ཁོ་ན། །ཞེས་སོ། །རྣམ་སྨིན་ནི་གང་ཞེ་ན། ངོ་བོ་ལུང་དུ་མ་བསྟན་

པ༑ རྟེན་སེམས་ཅན་དུ་བརྗོད་པ། རྒྱུ་ལུང་དུ་བསྟན་པ། དུས་ཕྱིས་ནས་འགྲུབ་སྟེ། མཛོད་
ལས། རྣམ་སྨིན་ལུང་དུ་མ་བསྟན་ཆོས། །སེམས་ཅན་བརྗོད་ལུང་བསྟན་ཕྱིས་འབྱུང་། །
ཞེས་པ་དང་། མཛོད་འགྲེལ་ལས། རྣམ་པར་སྨིན་པའི་རྒྱུ་ནི་འདས་པ་ཁོ་ན་ལས་འབྲས་བུ་
འབྱིན་ཏེ། འདི་ལྟར་ལྷན་ཅིག་གམ་དེ་མ་ཐག་ཏུ་རྣམ་པར་སྨིན་པ་ནི་མེད་དོ་ཞེས་སོ། །ཀུན་
འགྲོའི་རྒྱུ་གང་ཞེ་ན། མཛོད་ལས། ཀུན་འགྲོ་ཞེས་བྱ་ཉོན་མོངས་ཅན། །རྣམས་ཀྱི་རང་སར་
ཀུན་འགྲོ་ལྔ། །ཞེས་སོ། །དེའང་འདོད་ཁམས་ཀྱི་འདོད་ཆགས་སྔ་མས་འདོད་ཁམས་རང་
སའི་འདོད་ཆགས་ཕྱི་མ་བསྐྱེད་པ་ལྟ་བུ་ཉོན་མོངས་པ་སྔ་མས་རང་སའི་ཉོན་མོངས་པ་ཕྱི་མ་
བསྐྱེད་པ་སྟེ། རང་སའི་ཉོན་མོངས་པ་ཅན་ཀུན་ལ་ཁྱབ་པས་ཀུན་འགྲོ་ཞེས་བྱའོ། །དེ་ལྟར་
ན་སྡོམ་པ་ཆོས་ཅན། ཀུན་འགྲོའི་རྒྱུ་ལས་སྐྱེས་པ་མ་ཡིན་ཏེ། ཀུན་འགྲོ་མ་ཡིན་པའི་ཕྱིར་
རོ༑ ༑
འདི་ལྟར་ལྷན་ཅིག་ས། རྣམ་པར་སྨིན་པ་ན་བརྗོད་ལུང་བས་གྲུབ་སྟེ། མཛོད་འགྲོའ
དེ་ཡང་ཀུན་འགྲོ་ནི་ཉོན་མོངས་པ་ཡིན་ལ་སྡོམ་པ་ནི་ཉོན་མོངས་པའི་གཉེན་པོ་ཡིན་
པས་ན་སྡོམ་པ་ཀུན་འགྲོ་མ་ཡིན་པར་གྲུབ་སྟེ། ཉོན་མོངས་དགྲ་གཡུལ་རྒྱལ་བྱེད་ཚུལ་
ཁྲིམས་ཏེ། །ཞེས་གསུངས་སོ། །མཚུངས་ལྡན་གྱི་རྒྱུ་གང་ཞེ་ན། རྟེན་མཚུངས་པའི་སེམས་
དང་སེམས་བྱུང་ཕན་ཚུན་གཅིག་གིས་གཅིག་སྐྱེད་པར་བྱེད་པ་སྟེ། མཛོད་ལས། མཚུངས་
ལྡན་རྒྱུ་ནི་སེམས་དག་དང་། །སེམས་བྱུང་རྟེན་མཚུངས་ཅན་རྣམས་སོ། །ཞེས་པ་དང་།
དེའི་འགྲེལ་ལས། རྟེན་མཚུངས་པའི་སེམས་དང་སེམས་ལས་བྱུང་བ་དེ་དག་ནི་ཕན་ཚུན་དུ་
མཚུངས་པར་ལྡན་པའི་རྒྱུ་ཡིན་ནོ་ཞེས་སོ། །མཚུངས་ལྡན་གྱི་རྒྱུ་འདི་ནི་ལྷན་ཅིག་འབྱུང་
བའི་རྒྱུའི་བྱེ་བྲག་ཡིན་ཏེ། མཛོད་འགྲེལ་ལས། མཚུངས་པར་ལྡན་པའི་རྒྱུ་གང་ཡིན་པ་དེ་
ནི་ལྷན་ཅིག་འབྱུང་བའི་རྒྱུ་ཡང་ཡིན་ནོ་ཞེས་སོ། །དེ་ཡང་མདོ་སྡེ་པའི་ལུགས་ཀྱིས་སྡོམ་
པའི་ངོ་བོ་ནི་སྤོང་བའི་སེམས་པ་ཡིན་པས་སྡོམ་པ་མཚུངས་ལྡན་ཡིན་ཡང་། བྱེ་བྲག་སྨྲ་བའི་
ལུགས་ཀྱིས་སྡོམ་པ་གཟུགས་ཡིན་པ་ལྟར་ན། སྡོམ་པ་ཆོས་ཅན། མཚུངས་ལྡན་གྱི་རྒྱུ་ལས་
 

སྐྱེས་པ་མ་ཡིན་ཏེ། མཚུངས་ལྡན་མ་ཡིན་པའི་ཕྱིར་རོ། ། །
དེ་ཡང་སྐབས་འདིར་མཚུངས་ལྡན་ནི་སེམས་དང་སེམས་བྱུང་ཡིན་ལ་སྡོམ་པ་ནི་
གཟུགས་ཡིན་པས་ན་སྡོམ་པ་མཚུངས་ལྡན་མ་ཡིན་པར་གྲུབ་བོ། །སྐལ་མཉམ་གྱི་རྒྱུ་གང་
ཞེ་ན། རྒྱུ་རང་གི་ངོ་བོ་ཅི་འདྲ་བའི་འབྲས་བུ་སྐྱེད་པར་བྱེད་པ་སྟེ། མཛོད་ལས། སྐལ་མཉམ་
རྒྱུ་ནི་འདྲ་བའོ། །ཞེས་སོ། །དེ་ཡང་སྡོམ་པ་ཐོབ་ནས་མ་བཏང་གི་བར་དུ་སྡོམ་པའི་རྫས་
སྐད་ཅིག་སྔ་ཕྱི་སྐྱེ་འགག་བྱེད་པའི་ཆ་ནས་སྐལ་མཉམ་གྱི་རྒྱུ་ལས་སྡོམ་པ་སྐྱེའོ། །སྡོམ་པ་
ལེན་པའི་ཚེ་ན་ནི་སྐལ་མཉམ་གྱི་རྒྱུ་ལས་སྡོམ་པ་མི་སྐྱེ་སྟེ། སྡོམ་པ་མེད་པ་དང་ཡོད་པ་སྐལ་
བ་མི་མཉམ་པའི་ཕྱིར་ཞེས་སྔ་མ་རྣམས་གསུངས་སོ། །འོན་ཀྱང་དེའི་ཚེ་ན་ཡང་དགེ་བ་ཙམ་
དུ་སྐལ་བ་མཉམ་པའི་རྒྱུ་ལས་སྐྱེ་བ་ཡིན་ཏེ། སྡོམ་པ་ལེན་སེམས་དགེ་བ་ལས་སྡོམ་པ་དགེ་
བ་སྐྱེ་བའི་ཕྱིར་ཞེས་སློབ་དཔོན་གསུངས་སོ། །ལྷན་ཅིག་འབྱུང་བའི་རྒྱུ་གང་ཞེ་ན། རྒྱུ་རང་
དང་དུས་མཉམ་པའི་འབྲས་བུ་སྐྱེད་པར་བྱེད་པ་སྟེ། མཛོད་ལས། ལྷན་ཅིག་འབྱུང་གང་
ཕན་ཚུན་འབྲས། །འབྱུང་བཞིན་སེམས་ཀྱི་རྗེས་འཇུག་དང་། །སེམས་དང་མཚན་ཉིད་
མཚན་གཞི་བཞིན། །ཞེས་པ་དང་། དེའི་འགྲེལ་པ་ལས། ལྷན་ཅིག་འབྱུང་བའི་ཆོས་རྣམས་
ཀྱང་གཅིག་ཡོད་ན་ཐམས་ཅད་ཡོད་ལ་གཅིག་མེད་ན་ཐམས་ཅད་མེད་པས་རྒྱུ་དང་འབྲས་
བུའི་ཁྱད་པར་རིགས་པ་ཡིན་ནོ། །དཔེར་ན་དབྱུག་གུ་གསུམ་ཕན་ཚུན་སྟོབས་ཀྱིས་གནས་
པ་བཞིན་དུ་ཞེས་སོ། །དེ་ལྟར་ན་སྡོམ་པ་ཆོས་ཅན། ལྷན་ཅིག་འབྱུང་བའི་རྒྱུས་བསྐྱེད་པ་
ཡིན་ཏེ། རང་གི་སྐྱེ་བ་ལྡན་མིན་འདུ་བྱེད་ཀྱིས་བསྐྱེད་པའི་ཕྱིར་རོ། །དེ་གང་གིས་གྲུབ་ན།
མཛོད་ལས། མཚན་ཉིད་མཚན་གཞི་བཞིན། ཞེས་འདུས་བྱས་ཐམས་ཅད་ཀྱང་སྐྱེ་བ་ལྡན་
མིན་འདུ་བྱེད་ལ་སོགས་པ་འདུས་བྱས་ཀྱི་མཚན་ཉིད་བཞི་དང་ལྷན་ཅིག་འབྱུང་བའི་རྒྱུ་
འབྲས་ཡིན་པར་བཤད་པས་གྲུབ་བོ། ། །
འོ་ན་སྤོང་བ་བདུན་གྱི་སྡོམ་པ་སྐྱེ་ན། སྤོང་བ་བདུན་པོ་ཕན་ཚུན་ལྷན་ཅིག་འབྱུང་བའི་

རྒྱུ་འབྲས་ཡིན་ནམ་མ་ཡིན་ཞེ་ན། སོ་སོ་ཐར་པའི་སྡོམ་པ་ནི། སྤོང་བ་བདུན་པོ་ཕན་ཚུན་
ལྷན་ཅིག་འབྱུང་བའི་རྒྱུ་འབྲས་མ་ཡིན་ཏེ། མཛོད་འགྲེལ་ལས། རྒྱུར་བྱས་པའི་གཟུགས་
གཞན་ནི་མ་ཡིན་ནོ་ཞེས་པ་དང་། དེའི་འགྲེལ་བཤད་ལས་སོ་སོར་ཐར་པའི་སྡོམ་པས་
བསྡུས་པའི་སྤོང་བ་བདུན་ནི་ཕན་ཚུན་ལྷན་ཅིག་འབྱུང་བའི་རྒྱུ་མ་ཡིན་ཏེ། ཚོགས་པ་ཐ་དད་
པའི་ཕྱིར་ཞེས་གསུངས་སོ། །འོན་ཀྱང་བསམ་གཏན་གྱི་སྡོམ་པའི་སྤོང་བདུན་ནི་ཕན་ཚུན་
ལྷན་ཅིག་འགྱུར་བའི་རྒྱུ་ཡིན་ལ། ཟག་མེད་ཀྱི་སྡོམ་པའི་སྤོང་བ་བདུན་ཡང་དེ་བཞིན་ཏེ།
མཛོད་ཀྱི་འགྲེལ་བཤད་ལས། བསམ་གཏན་དང་ཟག་པ་མེད་པའི་སྡོམ་པས་བསྡུས་པའི་
སྤོང་བ་བདུན་ནི་ཕན་ཚུན་ལྷན་ཅིག་འབྱུང་བའི་རྒྱུ་ཡིན་ཏེ། སྲོག་གཅོད་པའི་སྤོང་བ་ཡང་
གཞན་དྲུག་གི་ལྷན་ཅིག་འབྱུང་བའི་རྒྱུ་ཡིན་ལ། དྲུག་པོ་དེ་དག་ཀྱང་དེའི་ལྷན་ཅིག་འབྱུང་
བའི་རྒྱུ་ཡིན་ནོ་ཞེས་སོ། །བྱེད་རྒྱུ་གང་ཞེ་ན། འབྲས་བུ་རང་ཉིད་མ་གཏོགས་པ་སྐྱེ་བ་ལ་མི་
བསྒྲིབས་པའི་ཆོས་ཐམས་ཅད་ཡིན་ཏེ། མཛོད་ལས། རང་ལས་གཞན་པ་བྱེད་རྒྱུའི་རྒྱུ། །
ཞེས་སོ། །བྱེད་རྒྱུ་ལ་གཉིས་ལས་དང་པོ་བྱེད་རྒྱུ་བྱེད་པས་སྟོང་བ་ནི། མཛོད་འགྲེལ་ལས།
སྐྱེ་བ་ལ་གེགས་མི་བྱེད་པའི་ངོ་བོར་གནས་པའི་ཕྱིར་རོ་ཞེས་འབྲས་བུ་སྐྱེ་བ་ལ་ཕན་མ་
བཏགས་ཀྱང་། སྐྱེ་བ་ལ་གེགས་མི་བྱེད་པ་ཙམ་ལ་བྱེད་རྒྱུ་ཞེས་གསུངས་ཏེ། གྲུབ་མཐའ་
ལ་གྲགས་པ་ཙམ་མོ། །
གཉིས་པ་བྱེད་རྒྱུ་བྱེད་པ་དང་བཅས་པ་འདི་ལ་གསུམ་ལས། དང་པོ་འབྱུང་བ་རྒྱུར་
གྱུར་པ་ནི། མཛོད་ལས། འབྱུང་བ་ཆེན་རྣམས་རྒྱུར་བྱས་པ། །དེ་ནི་རྣམ་རིག་བྱེད་མིན་
བརྗོད། །ཅེས་སོ། །འདི་ལ་གཉིས་ཏེ། སྐྱེད་པར་བྱེད་པ་གཞིའི་འབྱུང་བ་དང་། །གནས་
པར་བྱེད་པ་རྟེན་གྱི་འབྱུང་བའོ། །དེ་ཡང་མཛོད་འགྲེལ་ལས། འདོད་པ་ན་སྤྱོད་པའི་རྣམ་
པར་རིག་བྱེད་མ་ཡིན་པ་ནི་སྐད་ཅིག་མ་དང་པོ་ཕྱིན་ཆད་འདས་པའི་འབྱུང་བ་ཆེན་པོ་དེ་དག་
རྒྱུར་བྱས་ནས་སྐྱེའོ། །དེ་དག་ནི་འདིའི་གཞིའི་དོན་དུ་འགྱུར་ལ། ལུས་ཀྱི་འབྱུང་བ་ཆེན་པོ་

ད་ལྟར་བྱུང་བ་རྣམས་ནི་རྟེན་གྱི་དོན་དུ་འགྱུར་ཞེས་སོ། །གཉིས་པ་རིག་བྱེད་རྒྱུར་གྱུར་པ་
ལ་གཉིས་ལས། རིག་བྱེད་ཙམ་པོ་ལ་བརྟེན་པ་ནི་ཚུར་ཤོག་ཅེས་པ་ལྟ་བུའོ། །རིག་བྱེད་
ཁྱད་པར་ཅན་ལ་བརྟེན་པ་ནི་གསོལ་བཞིའི་སྔོན་ཆོག་གམ། ད་ལྟར་གྱི་ཆོ་ག་ལྟ་བུ་སྟེ། དེ་
ཡང་གཞན་གྱི་ལུས་ངག་གི་རྣམ་པར་རིག་བྱེད་དང་། རང་གི་ལུས་ངག་གི་རྣམ་པར་རིག་
བྱེད་ལ་བརྟེན་ནས་སོ་སོ་ཐར་པའི་སྡོམ་པ་ཐོབ་སྟེ། མཛོད་ལས། སོ་སོ་ཐར་ཅེས་པ་གཞན་
གྱི་རྣམ་པར་རིག་བྱེད་སྩོགས་ཀྱིས་ཞེས་སོ། །མཛོད་འགྲེལ་ལས། རྣམ་པ་བཅུས་བསྙེན་
པར་རྫོགས་སོ་ཞེས་ཟེར་བ་བསྡུ་བའི་ཕྱིར་སྩོགས་པའི་སྒྲ་སྨོས་ཏེ། དེ་དག་གི་སོ་སོ་ཐར་
པའི་སྡོམ་པ་ནི་གདོན་མི་ཟ་བར་རྣམ་པར་རིག་བྱེད་ལ་རག་ལས་པ་ནི་མ་ཡིན་ནོ་ཞེས་པ་
དང་། དེའི་འགྲེལ་བཤད་ལས། དེའང་སངས་རྒྱས་ལ་སོགས་པའི་ནི་རྣམ་པར་རིག་བྱེད་ལ་
རག་མ་ལས་པའི་ཕྱིར་ཞེས་སོ། །
གསུམ་པ་སེམས་པ་རྒྱུར་གྱུར་པ་ལས་གཉིས་ཏེ། རྒྱུའི་ཀུན་སློང་དང་། དུས་ཀྱི་ཀུན་
སློང་ངོ་། །དེ་ཡང་མཛོད་ལས། ཀུན་སློང་རྣམ་གཉིས་རྒྱུ་དང་ནི། །དེ་ཡི་དུས་ཀྱི་སློང་ཞེས་
བྱ། །གཉིས་ལས་དང་པོ་རབ་འཇུག་བྱེད། །གཉིས་པ་རྗེས་སུ་འཇུག་བྱེད་ཡིན། །ཞེས་སོ། །
དང་པོ་རྒྱུའི་ཀུན་སློང་ལ་གསུམ་སྟེ། ལེན་པར་འདོད་པ་དང་། འཐོབ་པར་ཤེས་པ་དང་། མྱ་
ངན་ལས་འདས་པའི་བསམ་པ་བརྟན་པོ་དང་ལྡན་པའོ། །དང་པོ་ནི། ངེས་པ་ལྔ་དང་བྲལ་
བའི་ལེན་འདོད་ཡིན་ཏེ། མཛོད་འགྲེལ་ལས། ངེས་པ་ལྔ་པོ་སེམས་ཅན་དང་ཡན་ལག་དང་
ཡུལ་དང་དུས་དང་ཚེ་ངེས་པ་མི་བྱེད་ན་སོ་སོ་ཐར་པའི་སྡོམ་པ་འཐོབ་སྟེ། སེམས་ཅན་ཆེ་གེ་
མོ་ཞིག་ལས་སྤོང་ཞེས་བྱ་བ་ནི་སེམས་ཅན་ངེས་པའོ། །ཡན་ལག་ཆེ་གེ་མོ་ཞིག་ལས་སྤོང་
ཞེས་པ་ནི་ཡན་ལག་ངེས་པའོ། །ཡུལ་ཆེ་གེ་ཞིག་ཏུ་ཞེས་བྱ་བ་ནི་ཡུལ་ངེས་པའོ། །ཟླ་བའི་
བར་དུ་ཞེས་བྱ་བ་ནི་དུས་ངེས་པའོ། །འཐབ་མོ་མ་གཏོགས་སོ་ཞེས་བྱ་བ་ནི་ཚེ་ངེས་པ་སྟེ།
དེ་ལྟར་མནོས་ན་ལེགས་པར་སྤྱད་པ་ཙམ་དུ་ནི་འགྱུར་ཞེས་སོ། །མདོ་སྡེ་པ་ནི་ངེས་པ་ལྔས་
 

སྡོམ་པ་མནོས་ན། མཛོད་འགྲེལ་ལས། མདོ་སྡེ་པ་རྣམས་ན་རེ། སྡོམ་པ་མ་ཚང་བ་ཡོད་ལ་
ཉི་ཚེ་བ་ཡང་ཡོད་དེ། འཆལ་པའི་ཚུལ་ཁྲིམས་དེ་ཙམ་གྱིས་གེགས་བྱེད་པའི་ཕྱིར་ཞེས་སོ། །
དེ་དང་མཐུན་པར་སློབ་དཔོན་ཐོགས་མེད་ཀྱི་རྣམ་པར་གཏན་ལས་དབབ་པ་བསྡུ་བ་ལས་
དགེ་བསྙེན་གྱི་སྡོམ་པ་བརྒྱ་ཐམ་པར་ཕྱེ་སྟེ་གསུངས་སོ། །འོན་ཀྱང་བྱེ་བྲག་ཏུ་སྨྲ་བ་རྣམས་
ནི་དེ་ལྟར་མི་འདོད་དོ། །
གཉིས་པ་འཐོབ་པར་ཤེས་པ་ནི་བདག་གིས་སྡོམ་པ་འཐོབ་བོ་སྙམ་དུ་ཤེས་པའོ། །དེ་
ཡན་ལག་ཏུ་དགོས་པར་གང་གིས་ཤེས་ན། ཞུ་བ་ལས། གང་ཟག་གསུམ་ནི་བསྙེན་པར་མ་
རྫོགས་པ་ཡིན་ཏེ། བདག་ཉིད་ཀྱི་མིང་མི་བརྗོད་པ་དང་། མཁན་པོའི་མིང་མི་བརྗོད་པ་
དང་། བདག་ཉིད་བསྙེན་པར་རྫོགས་པ་མི་ཤེས་པའོ་ཞེས་བླུན་ཞིང་གཏི་མུག་པས་འཐོབ་
ཤེས་མེད་ན་སྡོམ་པ་མི་སྐྱེ་བར་གསུངས་སོ། །དང་པོ་སྡོམ་པ་འཐོབ་ཤེས་ཡོད་ན་དེ་ནས་
འཐོབ་ཤེས་མངོན་གྱུར་དུ་མེད་ཀྱང་བདག་ལ་སྡོམ་པ་མི་སྐྱེའོ་སྙམ་པ་མེད་ན། རྒྱུ་མཚན་
གཞན་ཚང་ན་སྐྱེ་སྟེ། ཞུ་བ་ལས། གཉིད་ལོག་པ་བསྙེན་པར་རྫོགས་པར་བགྱིས་ན་བསྙེན་
པར་རྫོགས་པ་ཞེས་བགྱིའམ། ཨུ་པ་ལི་ལུས་སམ་ཚིག་གིས་དམིགས་ལ། གསོལ་བ་དང་
ལས་བྱེད་པའི་ཚེ་གཉིད་ལོག་ཀྱང་བསྙེན་པར་རྫོགས་པ་ཞེས་བྱའོ་ཇི་ལྟར་གཉིད་ལོག་པ་
དེ་བཞིན་དུ་ར་རོ་བ་དང་སྙོམས་པར་ཞུགས་པ་རྣམས་ལ་ཡང་བརྗོད་པར་བྱའོ་ཞེས་
གསུངས་པས་འགོག་པ་ལ་སྙོམས་པར་ཞུགས་པ་ལ་ཡང་སྡོམ་པ་སྐྱེ་བར་བསྟན་ཏོ། །
གསུམ་པ་མྱ་ངན་ལས་འདས་པའི་བསམ་པ་བརྟན་པོ་དང་ལྡན་པ་ནི། ངེས་འབྱུང་གི་
སྡོམ་པའི་ཡན་ལག་ཏུ་དགོས་ཏེ། ཊཱི་ཀ་ལས། མྱ་ངན་ལས་འདས་པའི་བསམ་པ་བརྟན་པོ་
མེད་པར་སྡོམ་པ་མི་སྐྱེ་བས་ཞེས་ཏེ། ངེས་འབྱུང་གི་སྡོམ་པ་མི་སྐྱེ་བས་ཞེས་དགོངས་པའོ། །
འདིར་བསམ་པའི་ཁྱད་པར་གྱིས་འཇིགས་སྐྱོབ་ཀྱི་དང་། ལེགས་སྨོན་གྱི་དང་། ངེས་འབྱུང་
གི་ཚུལ་ཁྲིམས་དང་གསུམ་ཡིན་ཏེ། མཛོད་འགྲེལ་ལས། འཇིགས་པའི་ཚུལ་ཁྲིམས་ནི་འཚོ་
  

བ་མེད་པ་དང་། ཚིགས་སུ་བཅད་པ་མེད་པ་དང་། ཆད་པ་དང་ངན་འགྲོས་འཇིགས་ནས་
བསྲུང་བ་གང་ཡིན་པའོ། །ལེགས་སུ་སྨོན་པའི་ཚུལ་ཁྲིམས་ནི། སྲིད་པ་དང་ལོངས་སྤྱོད་
དང་བཀུར་སྟི་ལ་ཆགས་ནས་བསྲུང་བ་གང་ཡིན་པའོ། །བྱང་ཆུབ་ཀྱི་ཡན་ལག་དང་རྗེས་སུ་
མཐུན་པའི་ཚུལ་ཁྲིམས་ནི། ཡང་དག་པའི་ལྟ་བ་ཅན་རྣམ་པར་ཐར་པའི་དོན་དུ་བསྲུང་བ་
གང་ཡིན་པའོ་ཞེས་སོ། །གཉིས་པ་དུས་ཀྱི་ཀུན་སློང་ནི། སྡོམ་པ་སྐྱེ་བ་དང་དུས་མཉམ་པའི་
བསམ་པའི་ཆོས་ཡིན་ལ། དེའི་ཚེ་སྡོམ་པ་ནོད་པ་པོའི་བསམ་པ་ཇི་ལྟ་བུར་གྱུར་ཀྱང་སྡོམ་
པ་སྐྱེ་སྟེ། སྡོམ་པ་སྐྱེ་བ་ལ་མངོན་དུ་གྱུར་པའི་དུས་སྐབས་ཡིན་པའི་ཕྱིར་རོ། །ཊི་ཀ་ལས།
དེ་ལ་ནི་སྐྱེ་བའི་ཕྱིར་གང་གིས་ཀྱང་གེགས་བྱ་བར་མི་ནུས་པས་ཞེས་སོ། །
འོ་ན་དུས་ཀྱི་ཀུན་སློང་མེད་པ་ལ་སྡོམ་པ་སྐྱེའམ་མི་སྐྱེ་བརྟག །སྐྱེ་ན་ནི་མཛོད་འགྲེལ་
ལས། དེ་མེད་ན་ཤི་བ་བཞིན་དུ་དེ་ཡོད་པར་མི་འགྱུར་རོ་ཞེས་གསུངས་པ་དང་འགལ་ལོ། །
མི་སྐྱེ་ན་ཡང་མཛོད་འགྲེལ་ལས། སེམས་མེད་པའི་སྡོམ་པ་སྐྱེ་བ་ཞེས་གསུངས་པ་དང་།
དེའི་འགྲེལ་བཤད་ལས། སེམས་མེད་པའི་སྡོམ་པ་སྐྱེ་བ་ཞེས་བྱ་བ་ལ་སོགས་པ་ལ་བསྙེན་
པར་རྫོགས་པར་བྱེད་པའི་དུས་སུ་དགེ་འདུན་ལ་གསོལ་བ་བཏབ་ནས་ལེན་པ་པོ་འགོག་པ་
ལ་སྙོམས་པར་ཞུགས་ནས་ལས་བརྗོད་པའི་དུས་སུ་སྡོམ་པ་སྐྱེ་ཞེས་བཤད་པ་དང་འགལ་
ལོ་ཞེ་ན། སྔ་མ་ནི་མདོ་སྡེ་པ་དང་མཐུན་ཏེ། མདོ་སྡེ་པ་རྣམས་ནི་འགོག་པ་ལ་སྙོམས་པར་
ཞུགས་པ་ན་ཡང་ཡིད་ཤེས་ཕྲ་བ་བརྒྱུད་ལ་ཡོད་པར་འདོད་ཅེས་ལས་གྲུབ་པ་ནས་བཤད་
དོ༑ ༑དེ་ཡང་ཉན་ཐོས་ཀྱི་བྱེ་བྲག་ཁ་ཅིག་གི་ལུགས་བརྗོད་པ་སྟེ། ལས་གྲུབ་པ་དང་དེའི་
འགྲེལ་པ་ལས། བཙུན་པ་དབྱིག་བཤེས་ལ་སོགས་པ་ཉན་ཐོས་ཀྱི་བྱེ་བྲག་ཁ་ཅིག་ན་རེ།
འགོག་པ་ལ་སྙོམས་པར་ཞུགས་ན་ཡང་དེའི་རྒྱུད་ལ་ཡིད་ཀྱི་རྣམ་པར་ཤེས་པ་ཁོ་ན་འབྱུང་
བ་ཡིན་ནོ། །ཞེས་ཟེར་རོ་ཞེས་བཤད་དོ་དེའི་ཚེ་ན་ཡིད་ཤེས་ཤིན་ཏུ་ཆ་ཕྲ་བ་ཡོད་པར་
འདོད་པའོ། །ཕྱི་མ་ནི་བྱེ་བྲག་སྨྲ་བའི་སྤྱི་གཞུང་ལྟར་ན། སེམས་རྣམ་ཤེས་ཚོགས་དྲུག་ལས་
 

ཁས་མི་ལེན་ཅིང་། འགོག་པ་ལ་སྙོམས་པར་ཞུགས་པ་ན་རྣམ་ཤེས་ཚོགས་དྲུག་བཀག་པའི་
ཕྱིར་ན་སེམས་མེད་པའི་སྙོམས་འཇུག་ཅེས་ཟེར་ཏེ། དེའི་ཚེ་ན་སེམས་མེད་པ་ལ་སྡོམ་པ་སྐྱེ་
བར་འདོད་པའོ། །
དྲུག་པ་རྐྱེན་གྱི་སྒོ་ནས་གཏན་ལ་དབབ་པ་ནི། རྐྱེན་བཞི་སྟེ། རྒྱུའི་རྐྱེན་དང་། དེ་མ་
ཐག་པའི་རྐྱེན་དང་། དམིགས་པའི་རྐྱེན་དང་། བདག་པོའི་རྐྱེན་ཏོ། །མཛོད་ལས། རྐྱེན་ནི་
བཞི་པོ་དག་ཏུ་གསུངས། །རྒྱུ་ཞེས་བྱ་བ་རྒྱུ་ལྔ་ཡིན། །སེམས་དང་སེམས་བྱུང་སྐྱེས་པ་
རྣམས། །ཐ་མ་མིན་མཚུངས་དེ་མ་ཐག །དམིགས་པ་ཆོས་རྣམས་ཐམས་ཅད་དོ། །བྱེད་རྒྱུ་
ཞེས་བྱ་བདག་པོར་བཤད། །རྒྱུའི་རྐྱེན་ནི་བྱེད་རྒྱུ་མ་གཏོགས་པའི་རྒྱུ་ལྔ་པོ་རྣམས་སོ། །དེ་
མ་ཐག་པའི་རྐྱེན་ནི་སེམས་དང་སེམས་བྱུང་སྐྱེས་པ་རྣམས་སེམས་དང་སེམས་བྱུང་ཕྱི་མའི་
དེ་མ་ཐག་རྐྱེན་ཡིན་ཏེ། དགྲ་བཅོམ་ལྷག་མེད་དུ་མྱ་ངན་ལས་འདས་པའི་སེམས་རྒྱུན་ཐ་མ་
ནི་མ་གཏོགས་སོ། །དམིགས་པའི་རྐྱེན་ནི་གཟུགས་ལ་སོགས་པ་ཡུལ་གྱི་ཆོས་ཐམས་ཅད་
དོ༑ །བདག་པོའི་རྐྱེན་ནི་བྱེད་རྒྱུ་སྟེ། རྒྱུ་ཡང་ཡིན་ལ་རྐྱེན་ཡང་ཡིན་ནོ། །འོ་ན་སོ་སོ་ཐར་
པའི་སྡོམ་པ་འདི་རྐྱེན་བཞི་པོ་གང་ལས་སྐྱེ་ཞེ་ན། རྒྱུའི་རྐྱེན་དང་བདག་པོའི་རྐྱེན་གཉིས་
ལས་སྐྱེ་སྟེ། མཛོད་ལས། གཞན་ནི་གཉིས་པོ་དག་ལས་སྐྱེ། །ཞེས་པ་དང་། དེའི་འགྲེལ་པ་
ལས། གཟུགས་ཅན་རྣམས་ནི་རྒྱུའི་རྐྱེན་དང་བདག་པོའི་རྐྱེན་དག་ལས་སྐྱེའི་ཞེས་སོ། །
བདུན་པ་འབྲས་བུའི་སྒོ་ནས་གཏན་ལ་དབབ་པ་ནི། མངོན་པ་ལས་འབྲས་བུ་ལྔ་
གསུངས་ཏེ། རྣམ་པར་སྨིན་པའི་འབྲས་བུ་ནི་རྒྱུ་དགེ་བ་ཟག་བཅས་དང་མི་དགེ་བ་སྤྱད་པ་
ལས་ཚེ་འཕོས་ནས་འབྲས་བུ་བདེ་སྡུག་ལུང་མ་བསྟན་དུ་སྨིན་པའོ། །རྒྱུ་མཐུན་པའི་འབྲས་
བུ་ནི་རྒྱུ་དགེ་མི་དགེ་ལུང་མ་བསྟན་གོམས་པར་བྱས་པས་རང་རང་གི་རིགས་མཐུན་གོང་
ནས་གོང་དུ་འཕེལ་བ་ལྟ་བུ་སྟེ། མཛོད་ལས། རྒྱུ་མཐུན་རྒྱུ་དང་འདྲ་བའོ། །ཞེས་སོ། །
བདག་པོའི་འབྲས་བུ་ནི་བྱེད་རྒྱུ་དང་དུས་མཉམ་དུ་འབྱུང་བའི་འབྲས་བུའམ་བྱེད་རྒྱུ་ལས་

ཕྱིས་བྱུང་བའི་འབྲས་བུ་ཐམས་ཅད་ཡིན་ཏེ། མཛོད་ལས། སྔོན་བྱུང་མ་ཡིན་འདུས་བྱས་ནི། །
འདུས་བྱས་ཁོ་ནའི་བདག་པོའི་འབྲས། །ཞེས་སོ། །སྐྱེས་བུ་བྱེད་པའི་འབྲས་བུ་ནི་རྔ་སྒྲ་ལྟ་
བུ་རྒྱུ་གང་གི་སྟོབས་ཀྱིས་འབྲས་བུ་གང་སྐྱེས་པ་སྟེ། མཛོད་ལས། གང་གིས་སྟོབས་ཀྱིས་
གང་སྐྱེས་པའི། །འབྲས་དེ་སྐྱེས་བུ་བྱེད་ལས་སྐྱེས། །ཞེས་སོ། །བྲལ་བའི་འབྲས་བུ་ནི།
ལམ་བདེན་གྱི་བྲལ་འབྲས་འདུས་མ་བྱས་འགོག་པའི་བདེན་པ་སྟེ། མཛོད་ལས། བྲལ་བ་
བློ་ཡིས་ཟད་པའོ། །ཞེས་སོ། །འོ་ན་སོ་སོ་ཐར་པའི་སྡོམ་པ་འདི་འབྲས་བུ་ལྔ་པོ་གང་ཡིན་
ཞེ་ན་འབྲས་བུ་གསུམ་ཡིན་ལ་གཉིས་ནི་མ་ཡིན་ནོ། །
དེ་ཡང་སོ་སོ་ཐར་པའི་སྡོམ་པ་ཆོས་ཅན། བདག་པོའི་འབྲས་བུ་ཡིན་ཏེ་བྱེད་རྒྱུ་ལས་
སྐྱེས་པའི་ཕྱིར་རོ། །རྒྱུ་མཐུན་པའི་འབྲས་བུ་ཡིན་ཏེ། སྐལ་མཉམ་གྱི་རྒྱུ་ལས་སྐྱེས་པའི་
ཕྱིར། སྐྱེས་བུ་བྱེད་པའི་འབྲས་བུ་ཡིན་ཏེ། ལྷན་ཅིག་འབྱུང་བའི་རྒྱུ་ལས་སྐྱེས་པའི་ཕྱིར་རོ། །
རྟགས་དེ་དག་ནི་རྒྱུ་དྲུག་གི་སྐབས་སུ་བསྒྲུབས་ཟིན་ཏོ། །ཁྱབ་པ་ནི་གཞུང་གིས་གྲུབ་སྟེ།
མཛོད་ལས། རྣམ་སྨིན་འབྲས་བུ་ཐ་མའི་ཡིན། །བདག་པོའི་འབྲས་བུ་དང་པོའི་ཡིན། །རྒྱུ་
མཐུན་སྐལ་མཉམ་ཀུན་འགྲོ་བའི། །སྐྱེས་བུ་པ་ནི་གཉིས་ཀྱི་ཡིན། །ཞེས་སོ། །རྣམ་པར་
སྨིན་པའི་འབྲས་བུ་ནི་མ་ཡིན་ཏེ། དགེ་བར་ལུང་དུ་བསྟན་པའི་ཕྱིར་རོ། །བྲལ་བའི་འབྲས་
བུ་མ་ཡིན་ཏེ། །འདུས་བྱས་ཡིན་པའི་ཕྱིར་རོ། །
བརྒྱད་པ་ངོ་བོའི་སྒོ་ནས་གཏན་ལ་དབབ་པ་ནི། འོ་ན་སོ་སོ་ཐར་པའི་སྡོམ་པའི་ངོ་བོ་
གང་ཞེ་ན། འདི་ལ་གྲུབ་མཐའི་ལུགས་གསུམ་ཡོད་དོ། །དེ་དག་གཏན་ལ་དབབ་པ་ལ་བཞི་
ལས། དང་པོ་གཞན་ལུགས་དགག་པ་ནི། མདོ་སྡེ་པ་སྡོམ་པའི་ངོ་བོ་སྤོང་བའི་སེམས་པ་
དགེ་བ་ཡིན་པར་འདོད་ཅིང་། སེམས་ཙམ་པ་སྡོམ་པའི་ངོ་བོ་སྤོང་བའི་སེམས་པ་དགེ་བ་ས་
བོན་དང་བཅས་པ་ཡིན་པར་འདོད་དོ། །འོ་ན་དགྲ་བཅོམ་ཐོབ་པའི་དགེ་སློང་ཁྱད་པར་ཅན་
འགོག་པ་ལ་སྙོམས་པར་ཞུགས་པ་ཉིད་ན་ཆོས་ཅན། སྡོམ་པ་མེད་པར་ཐལ། སྤོང་བའི་
 

སེམས་པ་མེད་པའི་ཕྱིར་རོ། །གཞན་ཡང་དགེ་སློང་གཉིད་འཐུག་པོ་ལོག་པ་ཉིད་ན་ཆོས་
ཅན། སྡོམ་པ་མེད་པར་ཐལ། སྤོང་བའི་སེམས་པ་མེད་པའི་ཕྱིར། འདོད་ན། སྡོམ་པ་ལས་
དངོས་སུ་འདས་པའི་ལྟུང་བྱེད་སྐྱེ་མི་སྲིད་དུ་ཐལ། སྡོམ་པ་མེད་པའི་ཕྱིར་རོ། །དེའང་འདོད་
ན༑ ལུང་ལས། དགེ་འདུན་གྱི་གནས་མལ་མ་བསྡུས་སམ། སྡུད་དུ་མ་བཅུག་པར་གཙུག་
ལག་ཁང་དུ་བཞུགས་ཏེ་གཉིད་ལོག་གམ་སྙོམས་པར་ཞུགས་ནས་ཕན་ཕུན་དུ་གྱུར་ན་ལྟུང་
བྱེད་དོ། །ཞེས་བཅོམ་ལྡན་འདས་ཀྱིས་གསུངས་པ་དང་འགལ་ལོ། །གལ་ཏེ་སེམས་ཙམ་པ་
ན་རེ། དགེ་སློང་འགོག་པ་ལ་སྙོམས་པར་ཞུགས་པའམ་གཉིད་འཐུག་པོ་ལོག་པ་ན་སྤོང་
བའི་སེམས་པ་མེད་ཀྱང་། སྤོང་བའི་སེམས་པའི་ས་བོན་ཡོད་པས་སྡོམ་པ་མེད་པར་མི་
འགྱུར་རོ་ཞེ་ན། སྡོམ་པ་སྔར་མེད་གསར་དུ་སྐྱེ་བའི་སྔ་ལོགས་ཉིད་ན་སྡོམ་པ་ལེན་པ་པོ་དེ་
ལ་ཆོས་ཅན། སྡོམ་པ་ཡོད་པར་ཐལ། སྤོང་བའི་སེམས་པའི་ས་བོན་ཡོད་པའི་ཕྱིར་རོ། །
གཉིས་པ་རང་ལུགས་བཞག་པ་ནི། ཉན་ཐོས་བྱེ་བྲག་སྨྲ་བ་ནི་སྡོམ་པའི་ངོ་བོ་
གཟུགས་ཡིན་པར་འདོད་དེ། མཛོད་ལས། གཟུགས་ནི་དབང་པོ་ལྔ་དང་དོན། །ལྔ་དང་
རྣམ་རིག་བྱེད་མིན་ཉིད། །རྣམ་རིག་མིན་རྣམ་གསུམ་ཞེས་བྱ། །སྡོམ་དང་སྡོམ་པ་མིན་དང་
གཞན། །ཞེས་སོ། །དེའང་སྡོམ་པ་རྣམ་པར་རིག་བྱེད་མ་ཡིན་པའི་གཟུགས་བསྟན་དུ་མེད་
ཅིང་ཐོགས་པ་མེད་པ་སྟེ། སྡོམ་ལྡན་གྱི་ལུས་ཀྱི་རྡུལ་ཕྲ་རབ་རྣམས་ཀྱི་བར་ན་ནགས་ལ་མེ་
ལྕེ་ཞུགས་པ་ལྟར་སྡོམ་པ་དེ་ཡོད་པར་འདོད་དེ། མཛོད་འགྲེལ་ལས། ལུས་ལ་གསེབ་ཡོད་
པའི་ཕྱིར། ཞེས་བཤད་དོ། །
གསུམ་པ་རྩོད་པ་སྤོང་བ་ནི། གལ་ཏེ་སྡོམ་པ་ཆོས་ཅན། གཟུགས་མ་ཡིན་པར་ཐལ།
གཟུགས་ཀྱི་མཚན་ཉིད་དང་མི་ལྡན་པའི་ཕྱིར་རོ། །དེའང་གཟུགས་ཀྱི་མཚན་ཉིད་ནི་མངོན་
པ་ཀུན་ལས་བཏུས་ལས། གཟུགས་ཀྱི་ཕུང་པོའི་མཚན་ཉིད་ཅི་ཞེ་ན། རེག་པས་གཟུགས་
སུ་ཡོད་པ་དང་། ཡུལ་དཔྱད་པས་གཟུགས་སུ་ཡོད་པའོ་ཞེས་བཤད་པའི་མཚན་ཉིད་དེ་
 

མེད་པར་ལུང་གིས་གྲུབ་པའི་ཕྱིར་རོ་ཞེ་ན། སྡོམ་པ་རྣམ་པར་རིག་བྱེད་མ་ཡིན་པའི་གཟུགས་
དེ་ལ། རིག་བྱེད་ཀྱི་གཟུགས་ཀྱི་མཚན་ཉིད་དང་མི་ལྡན་ཡང་། རིག་བྱེད་མ་ཡིན་པའི་གཟུགས་
ཀྱི་མཚན་ཉིད་དང་ལྡན་པས། སྔར་གྱི་རྟགས་དེ་མ་གྲུབ་བོ། །སྡོམ་པ་ཆོས་ཅན། གཟུགས་
མ་ཡིན་པར་ཐལ། གཟུགས་ཡིན་པར་ཚད་མས་མ་གྲུབ་པའི་ཕྱིར་རོ་ཞེ་ན། ཁྱབ་པ་མེད་དེ་
གཞན་དུ་ན་གཟུགས་ཁམས་ཀྱི་ལྷའི་གཟུགས་ཆོས་ཅན། གཟུགས་མ་ཡིན་པར་ཐལ།
གཟུགས་ཡིན་པར་ཚད་མས་མ་གྲུབ་པའི་ཕྱིར་རོ། །རྟགས་མ་གྲུབ་ན། ཤིན་ཏུ་ལྐོག་གྱུར་
ཡིན་པ་དང་འགལ་ལོ། །དགེ་སློང་གིས་སྤྱོང་བྱ་སྤོང་བ་དེ་ཆོས་ཅན། གཟུགས་ཀྱིས་སྤང་བྱ་
སྤོང་བར་ཐལ། སྤོང་བྱེད་ཀྱི་སྡོམ་པ་གཟུགས་ཡིན་པའི་ཕྱིར་རོ། །འདོད་ན་དེ་དགེ་སློང་
ཡིན་པས་ཉེས་སྤྱོད་འདི་མི་རུང་སྙམ་སྟེ་སེམས་ཀྱིས་སྤོང་བར་མྱོང་བར་གྲུབ་པས་བསལ་
ལོ་ཞེ་ན། སུམ་བརྒྱ་པ་ལས། དགེ་ཚུལ་བརྟུལ་ཞུགས་ཆུ་ལོན་བརྩིགས་པ་དང་། ཞེས་ཕྱིའི་
སྤང་བྱ་སྤང་བ་ལ་ཆུ་རགས་བརྩིགས་པ་དང་འདྲ་བར་གསུངས་པས། གཟུགས་ཀྱིས་སྤང་
བྱ་སྤོང་བར་འདོད་ཅིང་། སེམས་ཀྱིས་སྤོང་བ་ནི་དེའི་གྲོགས་ཙམ་ཡིན་ནོ་གསུངས་སོ། །
བཞི་པ་སྡོམ་པའི་གྲངས་དང་གཙོ་འཁོར་གཏན་ལ་དབབ་པ་ནི། འོ་ན་སྡོམ་པའི་
གཟུགས་གྲངས་ཇི་སྙེད་ཡོད་ཅེ་ན། ཁ་ཅིག་ན་རེ་དགེ་སློང་གི་སྡོམ་པའི་གཟུགས་དཔག་ཏུ་
མེད་དེ་སྤོང་བྱ་དཔག་ཏུ་མེད་པའི་ཕྱིར་རོ་ཞེས་འཆད་དེ། དྲིན་ལན་བསབ་པའི་མདོ་ལས་
ཀྱང་། དགེ་སློང་གི་སྡོམ་པའི་གཟུགས་དཔག་མེད་ཏུ་གསུངས་སོ། །འོན་ཀྱང་དེ་ངེས་དོན་
དུ་མི་བཟུང་སྟེ། རང་བཞིན་གྱི་ཁ་ན་མ་ཐོ་བ་སྤོང་བའི་སྡོམ་པའི་གཟུགས་བདུན་དུ་གསུངས་
པ་རྣམས་ངེས་པར་བཟུང་ངོ་། །དེ་ཡང་མཛོད་འགྲེལ་ལས། སོ་སོ་ཐར་པའི་སྡོམ་པ་ནི་འབྱུང་
བ་གཞན་དང་གཞན་དག་རྒྱུར་བྱས་ནས་རྣམ་པར་རིག་བྱེད་མ་ཡིན་པ་བདུན་སྐྱེའོ་ཞེས་པ་
དང༌། ཊཱི་ཀ་ལས། ཚུལ་ཁྲིམས་ཞེས་བྱ་བ་ནི་སྤོང་བ་བདུན་འཁོར་དང་བཅས་པ་སྟེ་ཞེས་པ་
དང་། འོད་ལྡན་ལས། ཡིད་ཀྱི་ལ་ནི་སོ་སོ་ཐར་པའི་སྡོམ་པ་ཉིད་མེད་པའི་ཕྱིར་སོ་སོ་ཐར་

པའི་སྡོམ་པ་ནི་སྤོང་བ་བདུན་གྱི་མཚན་ཉིད་ཅན་ཡིན་ཏེ། ལུས་ཀྱི་རྣམ་པ་གསུམ་དང་ངག་
གི་རྣམ་པ་བཞི་ཞེས་བྱ་བར་ངེས་པའི་ཕྱིར་ཞེས་པ་དང་། དེ་ཉིད་ལས། དགེ་སློང་དང་དགེ་
སློང་མའི་སྡོམ་པ་ནི་སྤོང་བ་བདུན་གྱི་མཚན་ཉིད་ཅན་ཡིན་ལ། དགེ་ཚུལ་ལ་སོགས་པ་དག་
གི་སྡོམ་པ་ནི་སྤོང་བ་བཞིའི་མཚན་ཉིད་ཅན་ཡིན་ཞེས་སོ། །སྤོང་བ་བཞི་ནི། རྩ་བ་བཞིའི་
ཉེས་པ་སྤོང་བའོ། །ཕྲ་མ་ཚིག་རྩུབ་ངག་འཁྱལ་དང་གསུམ་ནི་དགེ་ཚུལ་ལ་སོགས་པ་
གསུམ་གྱིས་སྤོང་བར་དངོས་སུ་ཁས་མི་བླངས་ཏེ། དེ་གསུམ་སྤོང་བར་ཁས་ལེན་པའི་ཚིག་
ནི་ཆོ་ག་ལས་མ་གསུངས་པའི་ཕྱིར་རོ། །དེ་གསུམ་སྤོང་བའི་སྡོམ་པ་དངོས་སུ་ཁས་མ་
བླངས་ཀྱང་། བླངས་པའི་ཕྱོགས་དང་མཐུན་པ་ཡིན་པས། དེ་དག་ལས་འདས་ན་ཡིད་ཀྱི་
སྡོམ་བྱའི་ཉེས་བྱས་སུ་འགྱུར་བའོ། །འོ་ན་སྤོང་བ་བདུན་འཁོར་དང་བཅས་ཞེས་གསུངས་
ན་གཙོ་བོ་ནི་གང་། འཁོར་ནི་གང་ཞེ་ན། རང་བཞིན་གྱི་ཁ་ན་མ་ཐོ་བ་ལུས་ངག་གི་བདུན་
པོ་སྤོང་བ་ནི་གཙོ་བོ་ཡིན་ལ། ཆང་འཐུང་བ་ལ་སོགས་པ་བཅས་པའི་ཁོ་ན་མ་ཐོ་བ་སྤོང་བ་
ཐམས་ཅད་འཁོར་ཡིན་ཏེ། གཙོ་བོ་ཤིང་ཐོག་ཨ་མྲ་ལྟ་བུ་དང་། འཁོར་སྨིག་ཚལ་གྱི་ར་བ་
ལྟ་བུ་སྟེ། འདུལ་བ་ལ་བསྟོད་པ་ལས། གང་གིས་སྟོན་པ་ཐུགས་རྗེའི་བསྟན་པ་ལ། །ཡང་
བར་སེམས་ཤིང་ཅུང་ཟད་འདའ་བྱེད་པ། །དེ་ནི་དེ་ལས་སྡུག་བསྔལ་གཞན་དབང་འཐོབ། །
སྨྱུག་ཚལ་བྲེགས་པས་ཨ་མའི་ཚལ་ཉམས་བཞིན། །ཞེས་པ་དང་། རྣམ་འབྱེད་འགྲེལ་པ་
ལས། རང་བཞིན་གྱི་ཁ་ན་མ་ཐོ་བ་དང་བཅས་པ་སྨྱུག་མའི་ཚལ་ཞེས་པ་ལྟ་བུ། ཞེས་བཤད་
དགུ་པ་སོ་སོ་ཐར་པའི་སྡོམ་པའི་གནས་ཚུལ་ནི། དགེ་བསྙེན་དགེ་ཚུལ་དགེ་སློང་གི་
སྡོམ་པ་རིམ་གྱིས་མནོས་ན་གང་ཟག་དེའི་རྒྱུད་ལ་སྡོམ་པའི་གནས་ཚུལ་ཇི་ལྟ་བུ་ཞེ་ན།
དཔེར་ན་ཀ་བ་གཅིག་ལ་ཐག་པ་ཐ་དད་པ་གསུམ་གྱིས་བསྡམས་པ་བཞིན་དུ། གང་ཟག་
གཅིག་ལ་སྡོམ་པ་ཐ་དད་པ་གསུམ་དང་ལྡན་པ་སྟེ། ཊཱི་ཀ་ལས། ཚིག་ཕྱི་མ་སྟེ་བསྙེན་པར་

རྫོགས་པ་ཉིད་དོ། །དེ་ལ་ཡང་ཚིག་སྔ་མ་དེ་དང་ལྡན་པ་ཉིད་ཡིན་ཏེ་ཞེས་པ་དང་། མཛོད་
ལས། ཐ་དད་དེ་དག་འགལ་བ་མེད། །ཅེས་བཤད་ཅིང་། མཛོད་འགྲེལ་ལས། དེ་དག་ནི་
མ་འདྲེས་པ་ཉིད་ཡིན་ཏེ། དེ་ལྟ་མ་ཡིན་ན་དགེ་སློང་གི་བསླབ་པ་ཕུལ་བས་སྡོམ་པ་གསུམ་
ཆར་བཏང་བར་འགྱུར་བ་ཞིག་ན་དེ་ནི་མི་འདོད་དོ་ཞེས་གསུངས་ཏེ་རྒྱས་པར་འོག་ཏུ་
འཆད་དོ། །
བཅུ་པ་སོ་སོ་ཐར་པའི་སྡོམ་པའི་བྱེད་ལས་ནི་གཉིས་ཏེ། ཚུལ་ཁྲིམས་དག་པའི་བྱེད་
ལས་དང་། མ་དག་པའི་བྱེད་ལས་སོ། །དང་པོ་ལ་གཉིས་ལས། སྤང་བྱ་སྤོང་བའི་བྱེད་ལས་
ནི༑ རྒྱུ་ཀུན་འབྱུང་སྤོང་བ་དང་། འབྲས་བུ་སྡུག་བསྔལ་སྤོང་བ་སྟེ། སུམ་བརྒྱ་པ་ལས། ཉོན་
མོངས་དགྲ་གཡུལ་རྒྱལ་བྱེད་ཚུལ་ཁྲིམས་ཏེ། ཞེས་པ་དང་། ངེས་པར་འབྱུང་བའི་ཚུལ་
ཁྲིམས་སྡུག་བསྔལ་སྤོང་། ཞེས་པ་གོ་རིམ་བཞིན་ནོ། །འཐོབ་བྱ་འཐོབ་པའི་བྱེད་ལས་ནི།
གནས་སྐབས་སུ་ལྷ་མིའི་དཔལ་འབྱོར་འཐོབ་བ་དང་། མཐར་ཐུག་ཏུ་རྫོགས་པའི་བྱང་
ཆུབ་འཐོབ་པ་སྟེ། དཔལ་འབྱོར་ས་དང་མེ་ཏོག་མདའ་ཅན་འཇོམས་ཞེས་པ་དང་། རྫོགས་
པའི་བྱང་ཆུབ་དཔལ་ནོད་དབང་བསྐུར་ཞེས་པ་གོ་རིམ་བཞིན་ནོ། །གཉིས་པ་ཚུལ་ཁྲིམས་
མ་དག་པའི་བྱེད་ལས་ནི། ཕམ་པ་བྱུང་ཞིང་འཆབ་སེམས་སྐྱེས་ན། སྡོམ་པའི་དགོས་པ་
དྲུག་སྒྲུབ་མི་ནུས་པ་ཉིད་དུ་ཉམས་ཤིང་། ཕམ་པ་བྱུང་ཡང་འཆབ་སེམས་མ་སྐྱེས་ན་སྡོམ་
པའི་དགོས་པ་དྲུག་སྒྲུབ་པར་ནུས་པ་ཅན་དུ་ཉམས་པ་སྟེ། དགོས་པ་དྲུག་ནི། བྱང་ཆུབ་
མཐོ་རིས་བླངས་སྐྱེ་དང་། །ཆོས་དང་ཟང་ཟིང་ཕྱིར་བཅོས་རུང་། །ཞེས་བསྡུ་བའི་ཚིགས་སུ་
བཅད་པའོ། །དེ་ཡང་སྡོམ་པའི་དགོས་པ་དྲུག་སྒྲུབ་མི་ནུས་པ་ནི། ཕམ་པ་འཆབ་བཅས་
བྱུང་ན་བྱེད་ལས་མེད་དེ། ཕམ་པ་འཆབ་བཅས་ཀྱིས་ཉམས་ན། ཊི་ཀ་ལས། ཕམ་པ་བྱས་
པ་ནི་ཚེ་དེ་ལ་ཉོན་མོངས་པ་རྣམས་སྤོང་བ་མི་སྲིད་པས་ཞེས་པ་དང་། དེས་རྣམ་པར་གྲོལ་
བ་འཐོབ་པ་ཐག་རིང་དུ་སྤངས་པའི་ཕྱིར་ཞེས་སོ། །མཐོ་རིས་འཐོབ་པའི་བྱེད་ལས་མེད་དེ།
 

ལུང་གླིང་གཞི་ལས། ཚུལ་ཁྲིམས་ཉམས་པ་ངན་འགྲོ་ངན་སོང་ལོག་པར་ལྟུང་ནས་སེམས་
ཅན་དམྱལ་བར་སྐྱེའོ། །ཞེས་གསུངས་སོ། །སྡོམ་པ་བླངས་ཀྱང་མི་སྐྱེ་སྟེ། འདི་ལ་སྐྱེ་བའི་
ཆོས་ཉིད་མེད་པར་ཡང་འདྲའོ་ཞེས་སོ། །ཆོས་ཀྱི་ལོངས་སྤྱོད་དང་ཟང་ཟིང་གི་ལོངས་སྤྱོད་
གཉིས་པོ་བྱར་མེད་དེ། ཊཱི་ཀ་ལས། ཚངས་པར་མཚུངས་པར་སྤྱོད་པ་རྣམས་དང་ལྷན་ཅིག་
གནས་པ་དང་ལོངས་སྤྱོད་བདག་མེད་པའི་ཕྱིར་ཞེས་སོ། །ཕམ་པ་འཆབ་བཅས་བྱུང་ན།
ལྟུང་བ་ཕྱིར་བཅོས་སུ་མི་རུང་བ་ཡིན་ཏེ། ཊི་ཀ་ལས། ཕྱིར་བཅོས་སུ་མི་རུང་བ་ཉིད་ཀྱིས་
ཉམས་པ་ཡིན་ནོ་ཞེས་སོ། །སྡོམ་པའི་དགོས་པ་དྲུག་སྒྲུབ་ནུས་པ་ནི། འཆབ་མེད་ཀྱི་ཕམ་
པ་བྱུང་ཡང་། བྱང་ཆུབ་འཐོབ་པའི་བྱེད་ལས་ཡོད་དེ། འོག་མ་ནི་དགྲ་བཅོམ་པ་ཉིད་ཀྱིས་
སོ་ཞེས་པས་སོ། །མཐོ་རིས་འཐོབ་པའི་ལས་ཡོད་དེ། དགྲ་བཅོམ་འཐོབ་པར་གསུངས་
པས་ན། གནས་སྐབས་ལྷ་མིའི་ལུས་འཐོབ་པ་ལྟ་ཅི་སྨོས་པའི་ཕྱིར་རོ། །སྡོམ་པ་བླངས་ན་
སྐྱེ་བ་ཡིན་ཏེ། ཞུ་བ་ལས། བསླབ་པ་སྩལ་བ་བསླབ་པ་ཕུལ་ཏེ་དེ་བསྙེན་པར་རྫོགས་པར་
བགྱིས་ན། བསྙེན་པར་རྫོགས་ཞེས་བགྱིའམ། ཨུ་པ་ལི་བསྙེན་པར་རྫོགས་པ་ཞེས་བྱ་སྟེ།
བསྙེན་པར་རྫོགས་པར་བྱེད་པ་ནི་འདས་པ་དང་བཅས་པའོ་ཞེས་གསུངས་སོ། །ཆོས་ཀྱི་
ལོངས་སྤྱོད་བྱར་ཡོད་དེ། ལུང་ཕྲན་ཚེགས་དང་མ་མོ་ལས། གསོལ་བ་དང་བཞིའི་ལས་
ཀྱིས་བསླབ་པ་སྦྱིན་པར་བྱ་ཞེས་གསུངས་པ་དང་། མ་མོ་ལས་བསླབ་པ་སྦྱིན་པ་གསོ་སྦྱོང་
གི་ནང་དུ་འོང་ན་ནི་མ་བཟློག་ཅིག་ཅེས་གསུངས་པས་སོ། །ཟང་ཟིང་གི་ལོངས་སྤྱོད་བྱར་
ཡོད་དེ། ཐམས་ཅད་དུ་རྙེད་པ་དབང་བ་ཉིད་ཡིན་ནོ་ཞེས་སོ། །ལྟུང་བ་ཕྱིར་བཅོས་སུ་རུང་
བ་ཡིན་ཏེ། འཆབ་སེམས་མ་སྐྱེས་ན་ཕམ་པ་ལའང་ཕྱིར་བཅོས་སུ་རུང་བར་གསུངས་པས་
ན་ལྟུང་བ་གཞན་ལ་ཕྱིར་བཅོས་སུ་རུང་བ་ལྟ་ཅི་སྨོས་པའི་ཕྱིར་རོ། ། །
གཉིས་པ་གཞུང་གི་དོན་བྱེ་བྲག་ཏུ་བསྟན་པ་ལ་གཉིས། སྐབས་བསྒྲུབ་པ་དང་།
དངོས་ཀྱི་དོན་བསྟན་པའོ། །དང་པོ་ལ་གཉིས་ཏེ། གོ་རིམ་ངེས་པའི་རྒྱུ་མཚན་དང་། དེ་
 

ལས་འཕྲོས་པ་འདུལ་བ་མདོར་བསྡུས་ཀྱི་སྤྱི་དོན་བསྟན་པའོ། །དང་པོ་གཉིས་ཏེ། རྩོད་པ་
དང་། ལན་གདབ་པའོ། །དང་པོ་ནི། རྒོལ་བ་པོ་ཁ་ཅིག་འདི་སྐད་དུ། མདོ་རྩ་བ་འདི་ཆོས་
ཅན། རྩོམ་པའི་གོ་རིམ་ལོག་པ་ཡིན་ཏེ། རྒྱས་བཤད་སྔོན་ལ་བརྩམས་ནས་མདོར་བསྟན་
ཕྱིས་བརྩམས་པས་མདོར་བསྟན་རྒྱས་བཤད་ཀྱི་གོ་རིམ་དང་འགལ་བའི་ཕྱིར་དང༌། ཡི་གེ་
མང་ཤོས་སྔོན་ལ་བརྩམས་ནས་ཡི་གེ་ཉུང་ཤོས་ཕྱིས་བརྩམས་པས་སྒྲའི་བསྟན་འཆོས་དང་
འགལ་པའི་ཕྱིར་རོ། །དེ་ཡང་དངོས་ཀྱི་བཅས་པ་རྣམས་ནི་རྒྱས་བཤད་ལྟ་བུ་སྟེ། ཡི་གེ་མང་
ཤོས་ཡིན་ལ། མདོར་བསྡུས་ནི་མདོར་བསྟན་ལྟ་བུ་སྟེ། ཡི་གེ་ཉུང་ཤོས་ཡིན་པར་གཞུང་
གིས་གྲུབ་བོ། །ཡི་གེ་ཉུང་ཤོས་ཕྱི་ནས་བརྩམས་པ་འདི་ནི་སྒྲའི་བསྟན་བཅོས་ལས། གཉིས་
ལས་ཡི་གེ་རབ་ཉུང་ངམ། ཡང་ན་མཆོད་འོས་སྔོན་དུ་སྦྱར། །ཡི་གེ་ཉུང་དང་མཆོད་པར་
འོས། །དང་པོར་བསྟན་པའི་འཐད་པ་ཡིན། །ཞེས་བཤད་པ་དེ་དང་ཡི་གེ་ཉུང་ཤོས་མདོར་
བསྡུས་ཕྱིས་བརྩམས་པ་འདི་མི་འཐད་དོ་ཞེ་ན།
གཉིས་པ་ལན་གདབ་པ་ནི། སྒྲའི་བསྟན་བཅོས་ལས་བཤད་པ་དེ་རྒྱུ་མཚན་གཞན་
མེད་པའི་དབང་དུ་བྱས་པ་ཡིན་ལ། རྩོམ་པའི་གོ་རིམ་མདོ་རྩ་བའི་འདི་ལྟར་འཐད་དེ།
གལ་ཏེ་མདོར་བསྡུས་སྔོན་ལ་བརྩམས་ན་ནི། འགལ་བའི་སྐྱོན་གསུམ་སྟེ། ལུང་ལས་
དངོས་བཅས་རྣམས་གསུངས་པའི་རྗེས་སུ་མདོར་བསྡུས་ཕྱིས་གསུངས་པ་དང་འགལ་ལོ། །
མདོར་བསྡུས་འདི་ཚིག་གི་ཆ་ནས་མདོར་བསྡུས་ཡིན་ཡང་དོན་གྱི་ཆ་ནས་རྒྱས་བཤད་ཡིན་
པས། མདོར་བསྡུས་སྔོན་ལ་བརྩམས་ན་དོན་གྱི་ཆ་ནས་མདོར་བསྟན་རྒྱས་བཤད་ཀྱི་གོ་
རིམ་དང་ཡང་འགལ་ཞིང་། མདོར་བསྡུས་སྔོན་ལ་བརྩམས་ན་བཅས་པ་རྟོགས་པའི་གོ་
རིམ་དང་ཡང་འགལ་ཞིང་། དངོས་ཀྱི་བཅས་པ་སྔོན་ལ་རྟོགས་པ་ལ་བརྟེན་ནས་དེ་དང་
འདྲ་བ་གཞན་ལ་སྦྱར་ཏེ། མདོར་བསྡུས་ཀྱི་བཅས་པ་ཕྱིས་རྟོགས་པར་འགྱུར་བ་ཡིན་པའི་
ཕྱིར་རོ། །གཉིས་པ་དེ་ལས་འཕྲོས་པ་འདུལ་བ་མདོར་བསྡུས་ཀྱི་སྤྱི་དོན་ནི། སྐྱེས་བུའི་

ལག་ན་ཞགས་པ་ཡོད་མེད་རྩོད་པ་ལ་སྐྱེས་བུ་གཞི་གྲུབ་དགོས་པ་ལྟར། མདོར་བསྡུས་སྔར་
འཆད་ཕྱིས་འཆད་རྩོད་པའི་འདུལ་བ་མདོར་བསྡུས་དེ་རང་གང་ཞེ་ན། ལུང་ཕྲན་ཚེགས་
ལས། སངས་རྒྱས་བཅོམ་ལྡན་འདས་ཀུ་ཤའི་གྲོང་ཁྱེར་ན་གྱད་ཀྱི་ཉེ་འཁོར་ཤིང་སཱ་ལ་ཟུང་
གི་ཚལ་ན་བཞུགས་སོ། །དེ་ནས་བཅོམ་ལྡན་འདས་ཡོངས་སུ་མྱ་ངན་ལས་འདའ་བའི་དུས་
ཀྱི་ཚེ་ན་དགེ་སློང་རྣམས་ལ་བཀའ་བསྩལ་པ། དགེ་སློང་དག་ངས་འདུལ་བ་རྒྱས་པར་
བསྟན་ན། མདོར་བསྡུས་ཏེ་མ་བསྟན་པས་ལེགས་པར་རབ་ཏུ་ཉོན་ལ་ཡིད་ལ་ཟུངས་ཤིག་
དང་ངས་བཤད་དོ། །དགེ་སློང་དག་ཁྱེད་ཀྱིས་ངས་སྔོན་གནང་བ་ཡང་མེད་བཀག་པ་ཡང་
མེད་པ་གང་ཡིན་པ་དེ། གལ་ཏེ་མི་རུང་བར་བརྟེན་ཅིང་རུང་བ་དང་མི་མཐུན་ན། རུང་བ་མ་
ཡིན་པའི་ཕྱིར་སྤྱད་པར་མི་བྱའོ། །གལ་ཏེ་རུང་བར་བརྟེན་ཅིང་མི་རུང་བ་དང་མི་མཐུན་ན།།
རུང་བ་ཡིན་པའི་ཕྱིར་སྤྱད་པར་བྱ་སྟེ་འདི་ལ་འགྱོད་པར་མི་བྱའོ་ཞེས་གསུངས་སོ། །དེ་ཉིད་
མདོ་རྩ་བར་མི་རུང་བ་དང་མཐུན་ལ་རུང་བ་དང་འགལ་བ་ནི་རུང་བ་མ་ཡིན་པར་བསྡུའོ། །
ཕྱི་མ་དང་མཐུན་ལ་སྔ་མ་དང་འགལ་བ་ནི་རུང་བར་རོ་ཞེས་བསྡུས་སོ། །
དེ་གཏན་ལ་འབེབས་པ་ལ་གཉིས་ལས། དང་པོ་དགོས་པའི་དོན་ནི། བྱ་བ་བྱེ་བྲག་
གིས་གསལ་ཀ་མ་བཏོད་པའི་ཚུལ་ཁྲིམས་ཀྱི་འཇུག་ལྡོག་ལ་མཁས་པའོ། །གཉིས་པ་
བསྡུས་པའི་དོན་ལ་བརྒྱད་དེ། དབྱེ་བ་ངོ་བོ་མཚན་ཉིད་ངེས་ཚིག་དང་། །གཞི་དང་རྒྱུ་མཚན་
དང་ནི་སྦྱར་ཚུལ་དང་། །སྔར་བཅས་རྗེས་བཅས་གང་ཡིན་བརྟག་པ་སྟེ། །བརྒྱད་ཀྱིས་འདི་
དོན་རྣམ་པར་བཤད་པར་བྱ། །དང་པོ་འདུལ་བ་མདོར་བསྡུས་ཀྱི་དབྱེ་བ་ནི། རྒྱུ་མཚན་གྱི་
སྒོ་ནས་ཕྱེ་ན་དགག་སྒྲུབ་གནང་གསུམ་ལས། དགག་པའི་འདུལ་བ་མདོར་བསྡུས་ནི།
འཐས་པར་གནས་པའི་བྱེ་མ་སྲོག་ཆགས་ཅན་དགེ་སློང་གིས་རྐོ་བ་བཀག་པ་ལྟ་བུའོ། །
སྒྲུབ་པའི་འདུལ་བ་མདོར་བསྡུས་ནི། །དགེ་ཚུལ་གྱིས་གསོ་སྦྱོང་བྱ་དགོས་པ་ལྟ་བུའོ། །
གནང་བའི་འདུལ་བ་མདོར་བསྡུས་ནི་ཁམ་ཕོར་དུ་ཟས་ཟ་བ་གནང་བ་ལྟ་བུའོ། །ངོ་བོའི་སྒོ་
 

ནས་ཕྱེ་ན་གཉིས་ལས། རྒྱུ་ཚོགས་དང་བཅས་པའི་འདུལ་བ་མདོར་བསྡུས་ནི། དགག་བྱ་
དང་ལྡན་པའི་བྱེ་མ་དགེ་སློང་གིས་རྐོ་བ་བཀག་པ་ལྟ་བུ་སྟེ། བཅས་པའི་ངོ་བོ་དང་ཡན་
ལག་ཐམས་ཅད་གསལ་ཀ་མ་གཏོད་པར་མདོར་བསྡུས་སྦྱར་བའོ། །ཡན་ལག་གི་འདུལ་བ་
མདོར་བསྡུས་ནི་འཁྲིག་ཚིག་གི་ལྷག་མ་ཡུལ་བུད་མེད་རྫུ་འཕྲུལ་གྱི་ཆོས་ཅན་མ་ཡིན་པ་
ཡན་ལག་ཏུ་དགོས་པར་ལུང་ལས་དངོས་སུ་གསུངས་པས། བསྙེན་བཀུར་བསྔགས་པའི་
ལྷག་མ་ལ་ཡང་། དེ་ཡན་ལག་ཏུ་དགོས་པར་སློབ་དཔོན་གྱིས་སྦྱར་ཏེ། རྫུ་འཕྲུལ་གྱི་ཆོས་
ཅན་ཉིད་མ་ཡིན་པ་ནི་རེག་པ་མ་ཡིན་པའི་ཡན་ལག་ཡིན་ནོ་ཞེས་གསུངས་པ་ལྟ་བུའོ། །
གནས་སྐབས་ཀྱི་སྒོ་ནས་ཕྱེ་ན་གཉིས་ཏེ། ངོ་བོ་ཉིད་ཀྱིས་འདུལ་བ་མདོར་བསྡུས་དང་བྱེད་
པའི་འདུལ་བ་མདོར་བསྡུས་སོ། །དེའང་གང་ཟག་གིས་སྦྱོར་མི་ཤེས་པ་དང་སྦྱོར་ཤེས་པ་སྟེ་
གོ་རིམ་བཞིན་ནོ། །
གཉིས་པ་འདུལ་བ་མདོར་བསྡུས་ཀྱི་ངོ་བོ་ནི། ལུང་ལས་བྱ་བ་བྱེ་བྲག་གིས་གསལ་
ཀ་མ་བཏོད་པའི་འདུལ་བའི་བསླབ་པའོ། །འོ་ན་གསལ་ཀ་བཏོད་མ་བཏོད་ཀྱི་ཁྱད་པར་ཅི་
ཞེ་ན། འདུལ་བའི་ལུང་གང་ཡང་རུང་བར། དགག་བྱའི་རྒྱུ་མཚན་ལ་བརྟེན་ཏེ་བྱ་བའི་བྱེ་
བྲག་དང་སྦྱར་ནས་ལྟུང་བ་སྡེ་ལྔ་ལས་གང་ཡང་རུང་བའི་མིང་གིས་གསལ་ཀ་བཏོད་པའམ།
དགོས་པའི་རྒྱུ་མཚན་ལ་བརྟེན་ཏེ་བྱ་བའི་བྱེ་བྲག་དང་སྦྱར་ནས་བསྒྲུབ་པའི་མིང་གིས་
གསལ་ཀ་བཏོད་པའམ། དགག་དགོས་མེད་པའི་རྒྱུ་མཚན་ལ་བརྟེན་ཏེ་བྱ་བའི་བྱེ་བྲག་
དང་སྦྱར་ནས་ཉེས་པ་མེད་པའི་མིང་གིས་གསལ་ཀ་བཏོད་ན་གསལ་ཀ་བཏོད་པ་ཡིན་ལ།
དེ་དག་ལས་གཞན་དུ་ནི་གསལ་ཀ་མ་བཏོད་པ་ཉིད་ཡིན་ནོ། །
གསུམ་པ་འདུལ་བ་མདོར་བསྡུས་ཀྱི་མཚན་ཉིད་ལ། སྤྱིར་ན་འདུལ་བ་མདོར་བསྡུས་
སྤྱིའི་མཚན་ཉིད་ནི། འདུལ་བའི་བསླབ་པ་རྣམ་པར་བཞག་པའི་བདག་ཉིད་དུ་གྲུབ་པ་གང་
ཞིག་ལུས་ལས་བྱ་བ་བྱེ་བྲག་གིས་གསལ་ཀ་མ་བཏོད་པའོ། །འདུལ་བ་མདོར་བསྡུས་བྱེ་
 

བྲག་སོ་སོའི་མཚན་ཉིད་ནི། སྤྱིའི་མཚན་ཉིད་དེ་ལ་དེ་ཅུང་ཟད་ཁ་བསྐངས་པ་སྟེ། གང་ཞིག་
ཅེས་སྨོས་པ་དེ་ལ་དགག་བྱའི་རྒྱུ་མཚན་གྱི་འབྲེལ་ཡུལ་གང་ཞིག་དང་། དགོས་པའི་རྒྱུ་
མཚན་གྱི་འབྲེལ་ཡུལ་གང་ཞིག་དང་། དགག་དགོས་མེད་པའི་རྒྱུ་མཚན་གྱི་འབྲེལ་ཡུལ་
གང་ཞིག་ཅེས་ཁ་བསྐང་སྟེ། དགག་སྒྲུབ་གནང་གསུམ་གྱི་མདོར་བསྡུས་ཀྱི་མཚན་ཉིད་དུ་
གོ་རིམ་བཞིན་དུ་སྦྱར་རོ། །བཅས་པའི་བདག་ཉིད་གནས་པ་གང་ཞིག་དང་། ཡན་ལག་གི་
བདག་ཉིད་དུ་གནས་པ་གང་ཞིག་ཅེས་ཁ་བསྐང་སྟེ། རྒྱུ་ཚོགས་དང་བཅས་པའི་མདོར་
བསྡུས་དང་། ཡན་ལག་མདོར་བསྡུས་ཀྱི་མཚན་ཉིད་དུ་སྦྱར་རོ། །གང་ཟག་གིས་སྦྱོར་མི་
ཤེས་པ་གང་ཞིག་དང་། གང་ཟག་གིས་སྦྱོར་ཤེས་པ་གང་ཞིག་ཅེས་ཁ་བསྐང་སྟེ། ངོ་བོ་ཉིད་
ཀྱིས་མདོར་བསྡུས་དང་། བྱེད་པའི་མདོར་བསྡུས་ཀྱི་མཚན་ཉིད་དུ་སྦྱར་རོ། །
བཞི་པ། འདུལ་བ་མདོར་བསྡུས་ཀྱི་ངེས་ཚིག་ནི། ཚུལ་ཁྲིམས་སྟོན་པས་ན་འདུལ་
བ། གསལ་ཀ་བཏོད་པ་ལ་བལྟོས་ནས་ཚིག་མདོར་བསྡུས་པས་ན་མདོར་བསྡུས་ཞེས་བྱ་སྟེ།
ལུང་དང་རང་གི་རྣམ་བཤད་དང་ཊཱི་ཀ་ལས་མདོར་བསྡུས་ཞེས་མིང་བཏགས་ཤིང་། འོད་
ལྡན་རྩ་བ་ལས་ཀྱང་། འདུལ་བ་མདོར་བསྡུས་ཞེས་བྱ་སྒྲོན་མ་དང་། འདྲ་བ་གཞན་འདིར་
བདེ་བར་གཤེགས་པས་གསུངས། ཞེས་སོ། །
ལྔ་པ་གཞི་གང་ལ་མདོར་བསྡུས་སྦྱར་བ་ནི། སྤྱིའི་ཚུལ་གྱིས་ནི་གནང་བཀག་མཛད་
ལ༑ བྱ་བ་བྱེ་བྲག་དང་སྦྱར་ནས་གནང་བཀག་མ་མཛད་པའི་གཞི་ལ་སྦྱར་ཏེ། འོད་ལྡན་རྩ་
བ་ལས། གང་ཞིག་གནང་མེད་དེ་བཞིན་བཀག་མེད་པ། །དེ་ནི་གསུངས་པའི་རྗེས་མཐུན་
བརྟག་སྟེ་སྦྱར། །ཞེས་སོ། །
དྲུག་པ་རྒྱུ་མཚན་གང་གིས་སྦྱར་བ་ལ་གསུམ་སྟེ། དགག་བྱའི་རྒྱུ་མཚན་དང་། དགོས་
པའི་རྒྱུ་མཚན་དང༌། དགག་དགོས་མེད་པའི་རྒྱུ་མཚན་ནོ། དང་པོ་ལ་བཞི་ལས། དང་པོ་
དགག་བྱ་ངོས་བཟུང་བ་ནི། འདིར་དགག་བྱ་གང་ཞེ་ན། ཉེས་སྐྱོན་གང་ཞིག་འདུལ་བའི་

ཚུལ་ཁྲིམས་སུ་བཅའ་བའི་སྒོ་ནས་དགག་པར་བྱ་བ་ནི། དངོས་སམ་བརྒྱུད་པས་རང་གཞན་
གྱི་རྒྱུད་ལ་ལམ་གོང་མ་སྐྱེ་བའི་རིགས་ཀྱི་བྱེ་བྲག་གོ། །
དགག་བྱ་ལ་ཕྱེ་ན་གཉིས་ཏེ། སྤྱིའི་དགག་བྱ་དང་། སྒོས་ཀྱི་དགག་བྱའོ། དང་པོ་ནི།
ཚོད་ཡོངས་སུ་མི་ཤེས་པ་དང༌། ཧ་ཅང་ཐལ་བར་འགྱུར་བ་དང་། དེའི་རིགས་དང་ལྡན་པ་
དང་གསུམ་སྟེ། སྒོས་ཀྱི་དགག་བྱ་ལ་ཐུག་པར་འགྱུར་མི་འགྱུར་གྱི་ཚོད་མི་ཤེས་པ་དང་།
བཅས་པའི་རྒྱ་རལ་ཏེ་ཧ་ཅང་ཐལ་བར་འགྱུར་བ་དང་། བྱ་བ་དེ་ལ་གནས་སྐབས་དེ་ན་སྒོས་
ཀྱི་དགག་བྱ་མེད་ཀྱང་སྤྱིར་བྱ་བ་དེ་ལ་དགག་བྱ་དེ་ཡོད་པའི་རིགས་ཅན་ཡིན་པའོ། །དེ་
དག་གང་ནས་བཤད་ན། འོད་ལྡན་ལས། མྱོས་པར་འགྱུར་བའི་ཚོད་ཡོངས་སུ་མི་ཤེས་པའི་
ཕྱིར་དང་། ཧ་ཅང་ཐལ་བར་འགྱུར་བའི་ཕྱིར་དང་། དེའི་རིགས་དང་ལྡན་པ་ཉིད་ཡིན་པས་
ཞེས་སོ། །དེ་དག་ནི་བཅས་པ་རྣམ་འཇོག་གི་དགག་བྱ་ཞེས་ཀྱང་བྱའོ། །གཉིས་པ་སྒོས་ཀྱི་
དགག་བྱ་ནི། བྱ་བ་དེ་འབྲེལ་གྱི་དགག་བྱ་ཞེས་ཀྱང་བྱ་སྟེ། ས་རྐོས་པས་སྲོག་ཆགས་ལ་
གནོད་པ་དང་། དོན་དང་བྱ་བ་མང་བ་དང་། །གཞན་མ་དད་པ་སྐྱེ་བ་ལྟ་བུའོ། །འོག་ཏུ་རྣམ་
འབྱེད་འཆད་པ་ན་རང་རང་གི་སྐབས་སུ་འཆད་དོ། །
གཉིས་པ་སྤྱིའི་དགག་བྱ་དང་སྒོས་ཀྱི་དགག་བྱ་གཅིག་གམ་ཐ་དད་བསམ་པ་ནི།
སྤྱིའི་དགག་བྱ་དགེ་སློང་གིས་ཚོད་ཡོངས་སུ་མི་ཤེས་པ་དེ་དང་སྒོས་ཀྱི་དགག་བྱ་ཁྱིམ་པ་ལ་
སོགས་པ་གཞན་མ་དད་པ་སྐྱེ་བ་དེ་ཆོས་ཅན། ངོ་བོ་ཐ་དད་པ་ཡིན་ཏེ། གང་ཟག་ཤེས་རྒྱུད་
ཐ་དད་ཀྱི་བློའི་ཆོས་ཐ་དད་པ་ཡིན་པའི་ཕྱིར་རོ། །སྤྱིའི་དགག་བྱ་དགེ་སློང་གིས་ཚོད་ཡོངས་
སུ་མི་ཤེས་པ་དེ་དང་དེ་ལ་བརྟེན་ནས་སྒོས་ཀྱི་དགག་བྱ་དགེ་སློང་ཆང་གིས་མྱོས་པ་ལྟ་བུ་
ཆོས་ཅན། ཐ་དད་པ་ཡིན་ཏེ། རྒྱུ་འབྲས་ཡིན་པའི་ཕྱིར་རོ། །ཧ་ཅང་ཐལ་འགྱུར་ལ་སོགས་
པ་དང་སྒོས་ཀྱི་དགག་བྱ་ཡང་ངོ་བོ་ཐ་དད་དོ། །གསུམ་པ་དགག་བྱ་གང་གིས་བཅས་པ་ཤེས་
པར་བྱེད་པ་ནི། དམིགས་བསལ་ལས་གཞན་པའི་སྐབས་སུ་སྤྱིར་བཏང་ལ་རང་བཞིན་གྱི་
 

ཁ་ན་མ་ཐོ་བ་དང་འབྲེལ་པ་རྣམས་ལ་ནི། སྒོས་ཀྱི་དགག་བྱས་བཅས་པ་ཤེས་པར་བྱེད་དེ།
བཅས་པ་རྣམ་འཇོག་གི་སྒོས་ཀྱི་དགག་བྱ་དང་བཅས་པ་རྗེས་སུ་འགྲོ་ལྡོག་བྱེད་པའི་ཕྱིར།
དཔེར་ན་མིའི་སྲོག་ཆད་ན་ཕམ་པ་བསྐྱེད་ལ་མ་ཆད་ན་མི་བསྐྱེད་པ་བཞིན་ནོ། །དམིགས་
བསལ་ནི་བརྡེག་པའི་ལྟུང་བྱེད་རང་བཞིན་གྱི་ཁ་ན་མ་ཐོ་བ་ཡིན་ཡང་། སྤྱིའི་དགག་བྱས་
བཅས་པའི་ས་མཚམས་བཟུང་སྟེ། སྒོས་ཀྱི་དགག་བྱ་ལུས་སྲོག་ལ་གནོད་པར་འགྱུར་བ་ལ་
མི་ལྟོས་སོ། །དམིགས་བསལ་ལས་གཞན་པའི་སྐབས་སུ་སྤྱིར་བཏང་ལ་བཅས་པའི་ཁ་ན་
མ་ཐོ་བ་དང་འགྲེལ་པ་རྣམས་ལ་ནི། སྤྱིའི་དགག་བྱས་བཅས་པ་ཤེས་པར་བྱེད་དེ། བཅས་
པ་རྣམ་འཇོག་གི་སྤྱིའི་དགག་བྱ་དང་བཅས་པ་རྗེས་སུ་འགྲོ་ལྡོག་བྱེད་པའི་ཕྱིར་ཏེ། དཔེར་
ན་དགེ་སློང་གིས་མཆོད་རྟེན་གྱི་རྩྭ་རྔ་བ་ལྟ་བུའོ། །དམིགས་བསལ་ནི། གནས་མལ་ཕན་
ཕུན་དུ་གྱུར་པའི་ལྟུང་བྱེད་བཅས་པའི་ཁ་ན་མ་ཐོ་བ་ཡིན་ཡང་། སྒོས་ཀྱི་དགག་བྱ་བཅས་
པའི་ས་མཚམས་བཟུང་སྟེ། ཕན་ཕུན་དུ་གྱུར་ན་ལྟུང་བྱེད་བསྐྱེད་ལ་མ་གྱུར་ན་མི་བསྐྱེད་
པར་གསུངས་སོ། །བཞི་པ་དགག་བྱ་དང་དགག་བཅས་ལ་འབྲེལ་པ་ཡོད་མེད་བསྟན་པ་ནི།
དེ་གཉིས་ནི་བདག་གཅིག་པའི་འབྲེལ་པ་མ་ཡིན་ཏེ། སྐྱོན་དང་སྐྱོན་མེད་ཡིན་པའི་ཕྱིར་ཏེ།
དགག་བྱ་ནི་སྐྱོན་ཡིན་ལ། བཅས་པ་ནི་སྐྱོན་མེད་པ་སྟེ་སངས་རྒྱས་ཀྱི་གསུང་གི་མཚམས་
རྣམ་པར་བཞག་པ་ཁྱད་པར་ཅན་ཡིན་པའི་ཕྱིར་རོ། །དེ་ལས་བྱུང་བའི་འབྲེལ་པ་ཡོད་ན།
དགག་བྱ་ལས་དགག་བཅས་བྱུང་ངམ། དགག་བཅས་ལས་དགག་བྱ་བྱུང་། གཉིས་པ་ལྟར་
ན་དགག་བྱ་འགོག་པའི་ཆེད་དུ་དགག་བཅས་མཛད་པ་ཆོས་ཅན། དགག་བཅས་དེ་དགག་
པ་འགོག་བྱེད་མ་ཡིན་པར་ཐལ། དགག་བཅས་ལས་དགག་བྱ་བྱུང་བའི་ཕྱིར་རོ། ། །
དང་པོ་ལྟར་ན། དགག་པ་མདོར་བསྡུས་སྦྱོར་བའི་གཞི་ལ། དགག་བཅས་ཡོད་པར་
སྒྲུབ་པ་ལ་དགག་བྱ་ཡོད་པ་རྟགས་སུ་བཀོད་པ་ཆོས་ཅན། རྟགས་ཁྱབ་མེད་པ་ཡིན་པར་
ཐལ། འབྲས་བུ་ཡོད་པར་སྒྲུབ་པ་ལ་རྒྱུ་ཡོད་པ་རྟགས་སུ་བཀོད་པ་ཡིན་པའི་ཕྱིར་ཏེ། བང་

བན་མྱུ་གུ་ཡོད་པར་སྒྲུབ་པ་ལ་ས་བོན་ཡོད་པ་རྟགས་སུ་བཀོད་པ་བཞིན་ནོ། །འདོད་ན་ནི་
དགག་བྱ་ཡོད་པ་རྟགས་སུ་བཀོད་པ་དེས་རྟགས་ཀྱི་གོ་མ་ཆོད་པས་མདོར་བསྡུས་ཀྱི་
དགག་བཅས་མི་རྟོགས་པའི་སྐྱོན་དུ་འགྱུར་རོ། །གལ་ཏེ་འབྲེལ་བ་མེད་ན་ནི། ཆོས་ཅན་
དང་ཐལ་འགྱུར་སྔར་བཞིན་བརྗོད་ལ། རྟག་ཁྱབ་མེད་པ་ཡིན་པར་ཐལ། རྟགས་དང་ཆོས་
ལ་འབྲེལ་པ་གཏན་ནས་མེད་པའི་ཕྱིར་ཏེ། དཔེར་ན་ས་ཕྱོགས་ན་རྟ་ཡོད་པར་སྒྲུབ་པ་ལ་
གླང་པོ་ཡོད་པ་རྟགས་སུ་བཀོད་པ་བཞིན་ནོ། །འདོད་ན་ཡང་སྔར་བཞིན་ནོ། །
འོ་ན་གང་ཞེ་ན། དགག་བྱ་དང་དགག་བཅས་ལ་ངོ་བོ་ལྟོས་པ་དེ་བྱུང་གི་འབྲེལ་པ་
མེད་ཀྱང་རྣམ་པར་བཞག་འཇོག་གི་འབྲེལ་པ་ཡོད་དེ། བཅས་པ་རྣམ་འཇོག་གི་དགག་བྱ་
ལ་ལྟོས་ནས་བཅས་པ་རྣམ་པར་བཞག་ཅིང་། བཅས་པ་ལ་ལྟོས་ནས་བཅས་པ་རྣམ་འཇོག་
གི་དགག་བྱ་ཞེས་རྣམ་པར་བཞག་གོ། །དེས་ན་དགག་བྱ་ཙམ་པོ་ལ་བཅས་པས་མ་ཁྱབ་
ཀྱང་། བཅས་པ་རྣམ་འཇོག་གི་དགག་བྱ་ཡོད་པ་ལ་བཅས་པ་ཡོད་པས་ཁྱབ་བོ་ཞེས་
གསུངས་སོ། །བཅས་པ་རྣམ་འཇོག་དགག་བྱའི་རྒྱུ་མཚན་དགག་པའི་མདོར་བསྡུས་སྦྱོར་
བའི་སྒྲུབ་བྱེད་དུ་སྦྱར་རོ། །གཉིས་པ་དགོས་པའི་རྒྱུ་མཚན་ནི། དངོས་སམ་བརྒྱུད་པས་
རང་གཞན་གྱི་རྒྱུད་ལ་ལམ་གོང་མ་སྐྱེ་བའི་རྒྱུར་འགྱུར་བ་སྟེ། འདུལ་བ་ལ་བསྟོད་པ་ལས།
སངས་རྒྱས་རྣམས་དང་རང་རྒྱལ་རྣམས་ཀྱིས་ཀྱང་། །བྱང་ཆུབ་གང་བརྙེས་ཐུབ་སློབ་རྣམ་
དག་པའི། །སེམས་ཅན་དགྲ་བཅོམ་ཡོན་ཏན་ལྡན་པ་རྣམས། །དེའང་རྒྱུ་ནི་འདུལ་བ་ཡིན་
པར་གསུངས། །ཞེས་རྒྱུའི་ཆ་ནས་གསུངས་པ་དང་། ལུང་ལས་ལམ་གྱི་འབྲས་བུ་དགྲ་
བཅོམ་པ་ཐོབ་པའི་ཚེ། དགོས་པ་རབ་ཏུ་བྱུང་བའི་བྱ་བ་བྱས་སོ་ཞེས་འབྲས་བུའི་ཆ་ནས་
གསུངས་སོ། །དགོས་པའི་རྒྱུ་མཚན་ནི། སྒྲུབ་པའི་མདོར་བསྡུས་སྦྱོར་བའི་སྒྲུབ་བྱེད་དུ་
སྦྱར་རོ། །
གསུམ་པ་དགག་དགོས་མེད་པའི་རྒྱུ་མཚན་ནི། སྔར་གྱི་དགག་བྱ་དང་དགོས་པ་དེ་
 

དག་གང་ཡང་མེད་པ་སྟེ། གནང་བའི་མདོར་བསྡུས་སྦྱོར་བའི་སྒྲུབ་བྱེད་དུ་སྦྱར་རོ། །བདུན་
པ་མདོར་བསྡུས་སྦྱོར་བའི་ཚུལ་ལ། དགག་པ་མདོར་བསྡུས་ནི། ཊཱི་ཀ་ལས། ཉལ་བ་དང་
འགྲོ་བས་བཤད་པ་དང་གཅིག་མི་བྱ་བ་ཉིད་དང་། ཉལ་བ་དང་འགྲོ་བས་ཟས་བཟའ་བར་
མི་བྱ་བ་ཉིད་ཅེས་བྱ་བ་ལ་སོགས་པ་དག་ནི་དགག་པའི་རྣམ་པ་ཡིན་ལ། ཞེས་བཤད་དོ། །
བསྒྲུབ་པ་མདོར་བསྡུས་ནི། སུམ་བརྒྱ་པ་ལས། གལ་ཏེ་དངོས་སུ་གསུངས་པ་མེད་གྱུར་
ཀྱང་། །དགག་དབྱེ་གསུངས་ཕྱིར་འདིར་ནི་གསོ་སྦྱོང་ཡོད། །དགག་དབྱེ་དག་པ་གོ་བར་བྱ་
ཕྱིར་ཏེ། དེ་ལས་གསོ་སྦྱོང་དོན་ནི་ཐ་དད་མིན། །ཞེས་བཤད་དོ། །གནང་བ་མདོར་བསྡུས་ནི།
ཊི་ཀ་ལས། ཚྭ་དང་བསྲེས་པའི་རྒུན་ཆུ་བཏུང་བར་བྱ་བ་ཉིད་དང་། ཁམ་ཕོར་དག་ཏུ་ཟས་
བཟའ་བར་བྱ་བ་ཉིད་ཅེས་བྱ་བ་ལ་སོགས་པ་དག་ནི་རྗེས་སུ་གནང་བའི་རྣམ་པ་ཡིན་ཏེ།
ཞེས་བཤད་དོ། །འདི་ལྟར་ཡང་སྦྱར་ཏེ། དགག་བྱ་དང་ལྡན་པའི་བྱེ་མ་འཐས་པར་གནས་
པ་བཅས་ལྡན་དགེ་སློང་གིས་རྐོ་བ་ཆོས་ཅན། མི་རུང་བ་ཡིན་ཏེ། བཅས་པའི་རྟེན་ཅན་གྱི་
སྲོག་ཆགས་ལ་གནོད། དོན་དང་བྱ་བ་མང་། གཞན་མ་དད་པ་སྐྱེ་བའི་དགག་བྱ་ཡོད་པའི་
ཕྱིར་དཔེར་ན་ས་རྐོ་བ་བཞིན་ནོ། །
འོ་ན་ལུང་རྣམ་འབྱེད་ལས། བྱེ་མ་འབའ་ཞིག་རྐོ་བ་ལ་ནི་ལྟུང་བ་མེད་དོ། །ཞེས་
གསུངས་པ་དང་མི་འགལ་སྙམ་ན། དེ་ནི་དགག་བྱ་དང་མི་ལྡན་པའི་བྱེ་མ་རྐོ་བ་ལ་དགོངས་
པའོ། །གསོ་སྦྱོང་གི་བྱེ་བྲག་འགའ་ཞིག་ཆོས་ཅན། དགེ་ཚུལ་གྱིས་བསྒྲུབ་དགོས་ཡིན་ཏེ།
དགེ་ཚུལ་གྱི་ཆོས་དག་པ་དང་། ཚུལ་ཁྲིམས་དག་པའི་དགོས་པ་ཡོད་པའི་ཕྱིར་རོ། །དཔེར་
ན་དགེ་ཚུལ་གྱི་དགག་དབྱེ་བཞིན་ནོ། །དགེ་སློང་གཅིག་གི་ཁམ་ཕོར་ཐ་མལ་བའི་ནང་དུ་
ཟས་ཟ་བ་ཆོས་ཅན། སྣོད་ཀྱི་ཆ་ནས་ཉེས་པ་མི་འབྱུང་སྟེ། སྣོད་ཀྱི་ཆ་ནས་དགག་དགོས་
གང་ཡང་མེད་པའི་ཕྱིར་རོ། །དཔེར་ན་ཡོལ་གོར་དུ་ཟ་བ་བཞིན་ནོ། །འོ་ན་མདོར་བསྡུས་
ཀྱི་བཅས་པ་ལས་འདས་ན་ཅིར་འགྱུར་ཞེ་ན། བམ་པོ་ལྔ་བཅུ་པ་ལས། མི་རུང་བ་དང་མཐུན་
 

ལ་རུང་བ་དང་འགལ་བ་དེ་དག་གར་བསྡུ་ཞེ་ན། དེ་དག་རུང་བ་མ་ཡིན་པར་བསྡུ་སྟེ། དགེ་
སློང་གིས་དེ་དག་བསྟེན་ཅིང་སྤྱད་དུ་མི་རུང་སྟེ། དེ་དག་བསྟེན་ཅིང་སྤྱད་ན་གཞི་ཇི་ལྟ་བ་
ལས་ལྟུང་བ་སྡེ་ལྔའི་ཁ་ན་མ་ཐོ་བ་ཉིད་དུ་འགྱུར་རོ་ཞེས་སོ། །བརྒྱད་པ་སྔར་བཅས་རྗེས་
བཅས་གང་ཡིན་བརྟག་པ་ནི། དངོས་བཅས་དང་རང་རང་གི་མདོར་བསྡུས་གཉིས་དུས་
མཉམ་དུ་བཅས་ནས་སྔར་བཅས་ཡིན་ལ། དངོས་བཅས་མཛད་པ་ན་མདོར་བསྡུས་མ་
བཅས་ཤིང་། སངས་རྒྱས་མྱ་ངན་ལས་འདའ་ཁའི་ཚེ་ན་མདོར་བསྡུས་གསར་དུ་བཅས་པ་ནི་
རྗེས་བཅས་ཡིན་ནོ། །
དེ་གཏན་ལ་དབབ་པ་ལ་གསུམ་ལས། དང་པོ་གཞན་ལུགས་དགག་པ་ནི། ཁ་ཅིག་
ན་རེ་འདུལ་བ་མདོར་བསྡུས་ཐམས་ཅད་སྔར་བཅས་ཡིན་ཏེ། སྡིག་ཅན་དགོན་པ་པས་སྤྲ་
མོ་ལ་ལོག་པར་ཞུགས་པའི་ཚེ་ན་མདོར་བསྡུས་ཀྱི་ཕམ་པ་བྱུང་བའི་ཕྱིར་མདོར་བསྡུས་ཀྱི་
བཅས་པ་མཛད་ཟིན་པར་གྲུབ་བོ། །དེའང་སྡིག་ཅན་དགོན་པ་པའི་ཕམ་པ་དེ་ནི། མདོར་
བསྡུས་ཀྱི་ཕམ་པ་ཡིན་པར་གང་གིས་གྲུབ་ན། སྡིག་ཅན་དགོན་པ་པས་སྤྲ་མོ་ལ་ལོག་པར་
ཞུགས་པའི་ཕམ་པ་དེ་ནི་དུད་འགྲོ་ལ་མི་ཚངས་པར་སྤྱོད་པའི་ཕམ་པ་ཡིན་ལ། སྡིག་ཅན་
དགོན་པ་པས་སྤུ་མོ་ལ་ལོག་པར་ཞུགས་པ་དེའི་ཚེ་ན། དུད་འགྲོ་ལ་གསལ་ཀ་མ་བཏོད་
པའི་ཕྱིར་ཏེ། དེའང་གླིང་གཞི་དེ་ཉིད་ལ་བརྟེན་ནས་དུས་ཕྱིས་དུད་འགྲོ་ལ་གསལ་ཀ་
བཏོད་དེ་ལུང་ལས་གསུངས་པའི་ཕྱིར་ཞེས་ཟེར་རོ། །དེ་མི་འཐད་དེ་མདོར་བསྡུས་སྔར་
བཅས་ཡིན་ན་ལུང་ཕྲན་ཚེགས་ལས། བཅོམ་ལྡན་འདས་ཡོངས་སུ་མྱ་ངན་ལས་འདས་པའི་
དུས་ཀྱི་ཚེ་ན་དགེ་སློང་རྣམས་ལ་བཀའ་སྩལ་པ། དགེ་སློང་དག་ངས་འདུལ་བ་རྒྱས་པར་
བསྟན་ན། མདོར་བསྡུས་དེ་མ་བསྟན་པས་ཞེས་གསུངས་པ་དང་འགལ་ལོ། །སྡིག་ཅན་
དགོན་པ་པའི་ཕམ་པ་དེ་མདོར་བསྡུས་ཀྱི་ཕམ་པ་ཡིན་ཞེས་ཟེར་བ་དེ་ཡང་མི་འཐད་དེ།
ཕམ་པ་དེ་ནི་དངོས་བཅས་ལས་འདས་པའི་ཕམ་པ་ཡིན་གྱི་མདོར་བསྡུས་ཀྱི་ཕམ་པ་མ་
 

ཡིན་ཏེ། སྔར་བཟང་བྱིན་ལ་བརྟེན་ནས་དགེ་སློང་གིས་མི་ཚངས་པར་སྤྱོད་ན་ཕམ་པར་
འགྱུར་རོ་ཞེས་མི་ཚངས་པར་སྤྱོད་པའི་མིང་གིས་གསལ་ཀ་བཏོད་དེ་བཀག་ཟིན་པའི་
ཁོངས་སུ་གཏོགས་པའི་ཕྱིར་རོ། །
གཉིས་པ་རང་ལུགས་བཞག་པ་ནི། འདུལ་བ་མདོར་བསྡུས་ཐམས་ཅད་རྗེས་བཅས་
ཡིན་ཏེ། དངོས་བཅས་རྣམས་མཛད་ཟིན་པའི་རྗེས་སུ་སངས་རྒྱས་མྱ་ངན་ལས་འདའ་ཁའི་
ཚེ་ཞལ་ཆེམས་ཀྱི་ཚུལ་དུ་བཅས་པའི་ཕྱིར་ཏེ། སྔར་དྲངས་པའི་ལུང་དེས་གྲུབ་བོ། །
གསུམ་པ་རྩོད་པ་སྤང་བ་ནི། ཁ་ཅིག་ན་རེ་རྒྱུ་ཚོགས་དང་བཅས་པའི་མདོར་བསྡུས་
རྗེས་བཅས་ཡིན་ཡང་། ཡན་ལག་གི་མདོར་བསྡུས་སྔར་བཅས་ཡིན་ཏེ། དེ་ལྟར་མ་ཡིན་ན་
སྐྱོན་ཡོད་དེ། དངོས་བཅས་མཛད་ནས་མདོར་བསྡུས་མ་གསུངས་པའི་བར་སྐབས་དེར་
ལྟུང་བ་འདིའི་ཡན་ལག་གཞན་ཚང་གི་དབང་དུ་བྱས་ཏེ། འཆར་ཀ་ལྟ་བུ་དགེ་སློང་གཅིག་
གིས་བུད་མེད་རྫུ་འཕྲུལ་གྱི་ཆོས་ཅན་དང་དབེན་པ་ན་འདུག་འགྲེང་བྱས་པ་ལ་དབེན་པ་ན་
འདུག་འགྲེང་གི་ལྟུང་བྱེད་རྫོགས་པར་སྐྱེད་དམ་མི་བསྐྱེད་བརྟག །བསྐྱེད་ན་དགེ་སློང་གིས་
བུད་མེད་རྫུ་འཕྲུལ་ཅན་དང་དབེན་པར་འདུག་འགྲེང་བྱས་པ་ཆོས་ཅན། དགག་བྱ་མ་
རྫོགས་པ་ལ་བཅས་པ་རྫོགས་པར་ཐལ། བུད་མེད་རྫུ་འཕྲུལ་གྱི་ཆོས་ཅན་དང་དབེན་པར་
འདུག་འགྲེང་བྱས་པ་ལ་ཆགས་པ་རྒྱུར་འགྱུར་གྱི་དགག་བྱ་མ་རྫོགས་ཀྱང་ལྟུང་བྱེད་རྫོགས་
པར་བྱེད་པའི་ཕྱིར་ཞེས་པའི་སྐྱོན་ཡོད་ལ། ལྟུང་བྱེད་མི་བསྐྱེད་ན་ཡན་ལག་ཚང་ཡང་མི་
བསྐྱེད་དམ་མ་ཚང་ནས་མི་བསྐྱེད། སྔ་མ་ལྟར་ན་དབེན་པར་འདུག་འགྲེང་གི་ལྟུང་བྱེད་སྐྱེད་
པ་མི་སྲིད་པར་ཐལ། རང་གི་ཡན་ལག་མ་ཚང་ན་དབེན་པར་འདུག་འགྲེང་གི་ལྟུང་བྱེད་མི་
བསྐྱེད་ཅིང་ཡན་ལག་ཚང་ན་དབེན་པར་འདུག་འགྲེང་གི་ལྟུང་བྱེད་མི་བསྐྱེད་པའི་ཕྱིར་ཏེ།
རྟགས་ཟུར་ཕྱི་མ་ཁས་བླངས་སོ། །ཕྱི་མ་ལྟར་ན་ཡན་ལག་གང་མ་ཚང་། ཡུལ་བུད་མེད་རྫུ་
འཕྲུལ་གྱི་ཆོས་ཅན་མ་ཡིན་པ་དགོས་པ་ལ་དེ་མ་ཚང་ངོ་ཞེ་ན། དབེན་པར་འདུག་འགྲེང་གི་

ལྟུང་བྱེད་བསྐྱེད་པ་ལ། ཡུལ་བུད་མེད་རྫུ་འཕྲུལ་གྱི་ཆོས་ཅན་མ་ཡིན་པ་ཡན་ལག་ཏུ་དགོས་
པར་དངོས་སུ་ནི་མ་གསུངས་ལ། དེའི་ཚེ་ན་ཁྱེད་ལྟར་ན་ཡན་ལག་མདོར་བསྡུས་སྦྱར་དུ་
མེད་དེ། དེའི་ཚེ་ན་ཁྱེད་ལྟར་ན་ཡན་ལག་བདོར་བསྡུས་མ་བཅས་པའི་ཕྱིར་རོ་ཞེ་ན། དེའི་
སྐྱོན་མེད་དེ། སྔར་གཞིར་བཞག་པ་དེ་ལ་དབེན་པར་འདུག་འགྲེང་གི་ལྟུང་བྱེད་འདི་གཉིས་
ཀྱི་ཡན་ལག་མ་ཚང་བ་ཅུང་ཟད་ཀྱང་མེད་པས་དབེན་པར་འདུག་འགྲེང་གི་ལྟུང་བྱེད་རྫོགས་
པར་བསྐྱེད་དོ། །ཞེས་དྲང་ངོ་། །ཁྱེད་ཀྱི་སྔར་གྱི་ཐལ་འགྱུར་དེ་ལ་བརྟགས་ཏེ། བཅས་པ་
རྣམ་འཇོག་གི་དགག་བྱ་མ་རྫོགས་པ་ལ་བཅས་པ་རྫོགས་པར་ཐལ་ཟེར་རམ། བྱ་བ་དེ་
འབྲེལ་གྱི་དགག་བྱ་མ་རྫོགས་པ་ལ་བཅས་པ་རྫོགས་པར་ཐལ་ཞེས་དྲང་ངོ་། །
སྔ་མ་ལྟར་ན་སྔར་གྱི་རྟགས་དེ་ལ་ཁྱབ་པ་མེད་དོ། །ཕྱི་མ་ལྟར་ན་འདོད་པ་ཡིན་ཏེ།
བྱ་བ་དེ་འབྲེལ་གྱི་དགག་བྱ་མ་རྫོགས་པ་ལ་བཅས་པ་རྫོགས་པར་སྲིད་ལ། བྱ་བ་དེ་འབྲེལ་
གྱི་དགག་བྱ་གཏན་ནས་མེད་ཀྱང་བཅས་པ་རྫོགས་པར་སྲིད་དོ། །དགེ་སློང་གིས་དགེ་སློང་
ལ་རྩྭ་ཉག་མ་གཅིག་གིས་བརྡེག་ན་ལུས་སྲོག་ལ་གནོད་པའི་དགག་བྱ་མ་རྫོགས་ཀྱང་ལྟུང་
བྱེད་རྫོགས་པར་བསྐྱེད་པ་དང་། སྐྱོན་ནས་སྨྲ་བ་ལ་མི་དགའ་བའི་བསམ་པ་གཏན་ནས་མ་
སྐྱེས་ཀྱང་ལྟུང་བྱེད་རྫོགས་པར་བསྐྱེད་པ་བཞིན་ནོ། །རྣམ་གྲངས་གཞན་ཡང་དངོས་བཅས་
མཛད་ནས་མདོར་བསྡུས་པ་མ་གསུངས་པའི་བར་སྐབས་དེར་བཅས་ལྡན་དགེ་སློང་གིས་
ས་རྐོ་ན་ལྟུང་བྱེད་བསྐྱེད་པ་ལྟར་དགེ་སློང་གིས་དགག་བྱ་དང་ལྡན་པའི་བྱེ་མ་བརྐོས་ན་ལྟུང་
བ་བསྐྱེད་པའི་བཅས་པ་ཡོད་མེད་ཅེས་འདྲི་ཞིང་། བརྟག་པ་མཚུངས་པས་ཀྱང་ལན་གདབ་
ཏུ་རུང་ངོ༌། །རྩོད་པ་གཞན་ཡང་བར་སྐབས་དེར་ཕམ་པ་དང་པོ་མ་གཏོགས་པའི་ལྟུང་བ་
བསྐྱེད་པ་ལ་བསླབ་པའི་ཡན་ལག་མི་དགོས་པར་ཐལ། བསླབ་པའི་ཡན་ལག་གསལ་ཀ་
བཏོད་དེ་མ་གསུངས་ཤིང་ཡན་ལག་མདོར་བསྡུས་སྔར་བཅས་མ་ཡིན་པའི་ཕྱིར་ཞེ་ན་
གསལ་ཀ་བཏོད་དེ་མ་གསུངས་པའི་རྟགས་མ་གྲུབ་སྟེ། སོ་སོ་ཐར་པ་ལས་ཀྱང་དགེ་སློང་

གང་ཞེས་དགེ་སློང་གི་ལྟུང་བ་སྡེ་ལྔ་སྤྱིར་གསུངས་པའི་ཕྱིར་རོ། །དེ་སྤྱིར་གསུངས་པ་ཡིན་
པར་ཅིས་ཤེས་ན། རྣམ་འབྱེད་འགྲེལ་ལས། གང་ཞེས་བྱ་བ་ནི་སྤྱིར་བཏང་བའི་དོན་ཏོ་ཞེས་
ཏེ༑ གང་ཞེས་ལུང་ལས། དངོས་སུ་གསུངས་པ་དེའི་དོན་བཤད་པས་གྲུབ་བོ། །མ་བྱིན་
ལེན་ལ་སོགས་པའི་སྐབས་ཀྱི་ལུང་རྣམ་འབྱེད་ལས་ཀྱང་། ཡང་དགེ་སློང་གང་ཞེས་བྱ་བ་
ནི༑ དོན་འདིར་གསོལ་བ་དང་བཞིའི་ལས་མི་གཡོ་བ་བཞག་པར་མི་འོས་པས་བསྙེན་པར་
རྫོགས་པ་གང་ཡིན་པ་དེ་དགེ་སློང་དུ་དགོངས་ཏེ། ཞེས་གསུངས་པ་དང་། ཞུ་བ་ལས་ཀྱང་
སྔར་ལྟུང་བ་བྱུང་བ་དང་རྐུ་ཐབས་སུ་གནས་པ་དང་པོ་འཁྲུག་པ་དང་མ་ནིང་དང་དགེ་སློང་
མ་སུན་ཕྱུང་བས་ནི་ཉེས་བྱས་སུ་འགྱུར་རོ་ཞེས་ཕམ་པ་དང་ལྷག་མ་ལ་སོགས་པའི་ལྟུང་བ་
རྣམས་ཀྱི་སྐབས་སུ། བསླབ་པའི་ཡན་ལག་མ་ཚང་ན་རང་རང་གི་ལྟུང་བ་མི་རྫོགས་པར་
དངོས་སུ་གསུངས་སོ།། །། །
དེ་ལྟར་སྐབས་སྒྲུབ་པ་བསྟན་ཟིན་ནས། ད་ནི་དངོས་ཀྱི་དོན་བསྟན་པར་བྱ་སྟེ། དེ་
ལ་གཉིས་ལས། དང་པོ་བསླབ་པ་པོའི་གང་ཟག་ཉེ་བར་བསྒྲུབ་པའོ། །དེ་དང་པོར་སྟོན་ཏེ་
ལུང་ལས། རབ་བྱུང་གསོ་སྦྱོང་གཞི་དང་ནི། །ཞེས་དང་པོར་གསུངས་པའི་ཕྱིར་དང་། ཊཱི་ཀ་
ལས་ཀྱང་། བསླབ་པའི་གཞི་རྣམ་པར་བཞག་པ་མཐའ་དག་ནི་རབ་ཏུ་བྱུང་བ་རྣམས་ཁོ་
ནའི་ཡིན་པར་གསུངས་ཀྱི་ཁྱིམ་པ་རྣམས་ཀྱི་མ་ཡིན་པའི་ཕྱིར་རོ་ཞེས་སོ། །འདི་ལ་ལུང་གི་
བྱེ་བྲག་གསུམ་ལས་ལུང་གཞིས་བརྗོད་པ་དང་པོར་སྟོན་ཏེ། རྩ་བ་ཡིན་པའི་ཕྱིར་རོ། །འདི་
ལ་གཉིས་ལས། སྔོན་གྱི་ཆོ་ག་དང་པོར་སྟོན་ཏེ། ལུང་ལས་ཤཱ་རིའི་བུ་དང་རབ་བྱུང་དང་།
ཞེས་དང་པོར་གསུངས་པའི་ཕྱིར་དང་། ཊཱི་ཀ་ལས་ཀྱང་དང་པོར་བསྟན་པའི་ཕྱིར་དང་བརྗོད་
པར་བྱ་བ་ཉུང་བའི་ཕྱིར་རོ་ཞེས་སོ། །སྔོན་གྱི་ཆོ་ག་ནི་དགེ་འདུན་ཐམས་ཅད་འདུས་པ་ན་
ཞེས་པ་ལ་སོགས་པས་བསྟན་ཏོ། །
འདིའི་སྤྱི་དོན་ལ་གཉིས་ཏེ། བསྙེན་པར་རྫོགས་པ་བཅུར་དབྱེ་བ་དང༌། སྔོན་གྱི་ཆོ་
 

ག་བྱེ་བྲག་ཏུ་བསྟན་པའོ། །དང་པོ་ནི་ལུང་མ་མོའི་རྗེས་སུ་འབྲངས་ཏེ་མཛོད་འགྲེལ་ལས།
སངས་རྒྱས་དང་རང་སངས་རྒྱས་རང་བྱུང་གི་བསྙེན་པརརྫོགས་པ་དང་། ལྔ་སྡེ་བཟང་པོ་ཡེ་
ཤེས་ཁོང་དུ་ཆུད་པས་དང་། གྲགས་པའམ་མཆོག་ཟུང་གཅིག་ལྟ་བུ་ཚུར་ཤོག་གིས་དང་།
སྡེ་བཟང་དྲུག་ཅུའི་ཚོགས་སྐྱབས་འགྲོ་ལན་གསུམ་བཟླས་པས་དང་། འོད་སྲུང་ཆེན་པོ་སྟོན་
པར་ཁས་བླངས་པས་དང་། བྲམ་ཟེ་སོ་ད་ཡ་ལེགས་སྦྱིན་དྲི་བས་མཉེས་པས་དང་། སྐྱེ་
དགུའི་བདག་མོ་ཆེན་མོ་ལ་སོགས་པ་ཤཱཀྱའི་བུད་མེད་ལྔ་བརྒྱ་ལྕི་བའི་ཆོས་བརྒྱད་སྤོང་བར་
ཁས་བླངས་པས་དང་། བུ་མོ་ཆོས་སྦྱིན་མ་འཕྲིན་གྱིས་དང་། ཡུལ་དབུས་ཀྱི་མི་རྣམས་
བཅུའི་ཚོགས་ཀྱིས་དང་། མཐའ་འཁོབ་ཀྱི་མི་རྣམས་ལྔའི་ཚོགས་ཀྱིས་བསྙེན་པར་རྫོགས་
པ་དང་བཅུའོ། །བཅུར་འབྱེད་ལུགས་དེ་ཁོ་ན་ལྟར་མེ་ཏོག་ཕྲེང་རྒྱུད་དང་འདུལ་བ་བསྡུས་
པ་ལས་ཀྱང་བཤད་དོ། །བཅུར་འབྱེད་ལུགས་གཞན་ཡང་ལུང་གཅིག་ལས་འཕྲོས་པ་ལས་
ནི་བསྙེན་པར་རྫོགས་པ་བཅུ་སྟེ་ཞེས་གསུངས་ནས་སྐྱབས་འགྲོ་ཁས་བླངས་མ་བགྲངས་
པར་གསོལ་བཞིའི་སྔོན་ཆོ་ག་བགྲངས་ཏེ་བཅུར་གསུངས་སོ། །དེ་ལྟར་ན་སྤྱིར་ནི་བསྙེན་
པར་རྫོགས་པའི་ཚུལ་བཅུ་བས་མང་ཡོད་ཀྱང་། གདུལ་བྱ་བཅུ་ཚན་ལ་དགའ་བའི་ངོར་
བཅུ་ཚན་དུ་མཛད་པ་ཙམ་མོ།། །།
གཉིས་པ་སྔོན་གྱི་ཆོ་ག་བྱེ་བྲག་ཏུ་བསྟན་པ་ལ་གཉིས་ལས། དང་པོ་སྔོན་ཆོག་གི་
དགོས་པའི་དོན་ནི། ཚེགས་ཆུང་དུས་རབ་བྱུང་དང་བསྙེན་རྫོགས་ཀྱི་སྡོམ་པ་ཐོབ་པའོ། །
གཉིས་པ་སྔོན་ཆོག་གཏན་ལ་དབབ་པ་ལ་གསུམ་སྟེ། སྔོན་ཆོག་ལ་སྒྲོ་འདོགས་དགག་པ་
དང་། སྔོན་ཆོག་དངོས་ཀྱི་དོན་བསྟན་པ་དང་། དབྱེ་བ་ལ་རྩོད་པ་སྤང་པའོ། །དང་པོ་ལ་
གཉིས་ཏེ། སྔོན་ཆོག་བཅུར་དགག་པ་དང་། ཞར་ལ་བྱུང་བའོ། །དང་པོ་ནི་ཁ་ཅིག་ན་རེ་
སྔོན་གྱི་ཆོ་ག་བཅུ་སྟེ། སངས་རྒྱས་རང་བྱུང་རང་རྒྱལ་མཁན་སློབ་མེད། ཡེ་ཤེས་ཁོང་ཆུད་
ཚུར་ཤོག་སྐྱབས་འགྲོ་དང་། སྟོན་པར་ཁས་བླངས་དྲི་མཉེས་ལྕི་ཆོས་སྤོང་། འཕྲིན་དང་
 

གསོལ་བཞིའི་ལས་དང་སྔོན་ཆོག་བཅུ།
དེ་ཡང་སངས་རྒྱས་རང་བྱུང་གིས་བསྙེན་པར་རྫོགས་པ་དང་རང་སངས་རྒྱས་མཁན་
སློབ་མེད་པར་བསྙེན་པར་རྫོགས་པ་དང་ཞེས་པ་ནས། ཡུལ་གཞན་ནས་འོངས་པ་ལ་
བརྟེན་ནས་གསོལ་བ་དང་བཞིའི་ལས་ཀྱིས་བསྙེན་པར་རྫོགས་པ་དང་བཅུའོ་ཞེས་འཆད་
དོ༑ ༑དེ་ནི་མ་ཡིན་ཏེ། འདུལ་བའི་ལུང་དང་བསྟན་བཅོས་རྣམས་ལས་བསྙེན་པར་རྫོགས་
པ་བཅུ་ཞེས་གསུངས་ཀྱི། སྔོན་གྱི་ཆོ་ག་བཅུ་ཞེས་པ་ནི་གཞུང་གང་ལས་ཀྱང་མ་གསུངས་
པས། སྔོན་ཆོག་བཅུར་འདོད་པ་ལ་སྒྲུབ་བྱེད་ཀྱི་གཞུང་གཏན་ནས་མེད་ཅིང་། དང་པོ་གཉིས་
ཐ་དད་དུ་བགྲང་བ་ནི་མི་འཐད་དེ། མཛོད་འགྲེལ་ལས། རང་བྱུང་གིས་ནི་སངས་རྒྱས་དང་
རང་སངས་རྒྱས་རྣམས་སོ་ཞེས་པ་དང་། མེ་ཏོག་ཕྲེང་བརྒྱུད་ལས་ཀྱང་། འདྲེན་པ་རང་རྒྱལ་
རང་བྱུང་གིའོ་ཞེས་པ་དང་། བསྡུས་པ་ལས་ཀྱང་། སློབ་དཔོན་མེད་པར་ནི་དེ་བཞིན་
གཤེགས་པ་རྣམས་དང་རང་སངས་རྒྱས་རྣམས་སོ། །ཞེས་སངས་རྒྱས་དང་རང་རྒྱལ་བསྙེན་
པར་རྫོགས་པའི་ཚུལ་གཅིག་ཏུ་གསུངས་པ་དང་འགལ་ལོ། །ལུང་མ་མོ་ལས། དེ་བཞིན་
གཤེགས་པ་རང་བྱུང་དང་རང་སངས་རྒྱས་ནི་སློབ་དཔོན་མེད་པར་བསྙེན་པར་རྫོགས་པ་
དང་ཞེས་གསུངས་པ་ཡང་། སངས་རྒྱས་དང་རང་རྒྱལ་ནི་སློབ་དཔོན་མེད་པར་བསྙེན་པར་
རྫོགས་པ་དང་ཞེས་ཚུལ་གཅིག་ཏུ་བགྲངས་པའི་གཞུང་ཡིན་ཏེ། ལུང་མ་མོ་ཉིད་ལས། དེ་
བཞིན་གཤེགས་པ་རང་བྱུང་དང་རང་སངས་རྒྱས་ནི་སློབ་དཔོན་མེད་པར་བསྙེན་པར་
རྫོགས་པ་དང་ཞེས་གཅིག་ཏུ་བགྲངས་ནས། ཡེ་ཤེས་ཁོང་དུ་ཆུད་པ་ལ་སོགས་པ་གཞན་
དགུ་དང་བཅས་ཏེ་བསྙེན་པར་རྫོགས་པ་བཅུ་གསུངས་པའི་ཕྱིར་རོ། །ཁྱད་པར་དུ་ཡང་
འཕྲིན་སྔོན་གྱི་ཆོ་གར་འདོད་པ་འདི་ལ་སྒྲུབ་བྱེད་ཀྱི་གཞུང་གཏན་ནས་མེད་ཅིང་གནོད་
བྱེད་གསུམ་སྟེ། གནོད་བྱེད་དང་པོ་ནི། འཕྲིན་གྱིས་རབ་བྱུང་དང་བསྙེན་རྫོགས་བྱེད་པའི་
ཆོ་ག་ཆོས་ཅན། གང་ཟག་གཅིག་གིས་རབ་བྱུང་དང་བསྙེད་རྫོགས་རིམ་གྱིས་ཐོབ་བྱེད་མ་
 

ཡིན་པར་ཐལ། སྔོན་གྱི་ཆོ་ག་ཡིན་པའི་ཕྱིར་རོ། །རྟགས་ཁས་བླངས་སོ། །ཁྱབ་པ་ནི་
གཞུང་གིས་གྲུབ་སྟེ། སྔོན་ཆོག་གི་སྐབས་ཀྱི་རང་གི་རྣམ་བཤད་ལས། རབ་ཏུ་བྱུང་བ་ཉིད་
དང་བསྙེན་པར་རྫོགས་པ་དུས་མཉམ་དུ་ཡིན་གྱི་རིམ་གྱིས་ནི་མ་ཡིན་ནོ། །ཞེས་པ་དང་།
སྔོན་ཆོག་གི་སྐབས་ཀྱི་ཊི་ཀ་ལས་ཀྱང་། དུས་གཅིག་ཁོ་ནར་དེ་གཉིས་ཀ་ཉེ་བར་བསྒྲུབ་
པར་གྱུར་པ་སྟེ། རིམ་གྱིས་ནི་མ་ཡིན་ནོ་ཞེས་སོ། །འདོད་ན་ལུང་ཕྲན་ཚེགས་ལས། བུ་མོ་
ཆོས་སྦྱིན་མ་ལ་དགེ་སློང་མའི་དགེ་འདུན་དང་དེའི་བཀས་དགེ་སློང་མ་ཨུཏྤལའི་ཁ་དོག་མ་
འཕྲིན་པར་བཏང་སྟེ་སྐྱབས་སུ་འགྲོ་བ་གསུམ་ནས་རིམ་པ་བཞིན་དུ་རབ་ཏུ་བྱུང་སྟེ་བསླབ་
པའི་གཞི་བཅུ་ཡང་བྱིན་ནས། ལོ་གཉིས་ཀྱི་བར་དུ་ཆོས་དྲུག་དང་རྗེས་སུ་མཐུན་པའི་ཆོས་
དྲུག་གི་བསླབ་པའི་སྡོམ་པ་ཡང་བྱིན་ནོ་ཞེས་བྱ་བ་ནས། ཆོས་སྦྱིན་མ་ནི་ལོ་གཉིས་ཀྱི་བར་
དུ་ཆོས་དྲུག་དང་རྗེས་སུ་མཐུན་པའི་ཆོས་དྲུག་གི་བསླབ་པ་བསླབས་ཟིན་གྱིས། །
དེ་ཡང་ཨུཏྤལའི་ཁ་དོག་མ་འཕྲིན་པར་ཐོང་ལ་ཚངས་པར་སྤྱོད་པ་ལ་ཉེ་བར་གནས་
པའི་སྡོམ་པ་བྱིན་ཅིག །དགེ་འདུན་སྡེ་གཉིས་ཀྱིས་ཨུཏྤ་ལའི་ཁ་དོག་མ་འཕྲིན་པར་གཏང་
སྟེ་ཆོས་སྦྱིན་མ་བསྙེན་པར་རྫོགས་པར་གྱིས་ཤིག་ཅེས་བསླབ་པ་རྣམས་རིམ་གྱིས་བྱིན་པར་
གསུངས་པ་དང་འགལ་ལོ། །གནོད་བྱེད་གཉིས་པ་ནི། འཕྲིན་གྱིས་རབ་བྱུང་དང་བསྙེན་
རྫོགས་བྱེད་པའི་ཆོ་ག་ཆོས་ཅན། མཁན་པོ་དང་བཅས་པ་མ་ཡིན་པར་ཐལ། སྔོན་གྱི་ཆོ་ག་
ཡིན་པའི་ཕྱིར་རོ། །རྟགས་ཁས་བླངས། ཁྱབ་པ་ནི་གཞུང་གིས་གྲུབ་སྟེ། ལུང་བཞི་ལས།
སྔོན་གྱི་ཆོ་གས་དེ་ལྟར་རབ་ཏུ་བྱུང་ཞིང་བསྙེན་པར་རྫོགས་པ་དག་མཁན་པོ་མེད་པ་དང་
སློབ་དཔོན་མེད་པས་ཞེས་པ་དང་། ཊཱི་ཀ་ལས་ཀྱང་། མཁན་པོ་དང་སློབ་དཔོན་གྱི་གནང་
བ་ལས་སྔར་བཤད་པ་ཡིན་པའི་ཕྱིར། སྔོན་གྱི་ཆོ་ག་ཞེས་བྱ་སྟེ། དེ་གཉིས་མེད་པར་ཡང་
སྔོན་རབ་ཏུ་བྱུང་བ་དང་བསྙེན་པར་རྫོགས་པའི་ཆོ་ག་བྱུང་ཞེས་སོ། །འདོད་ན་ཊི་ཀ་ལས།
མཁན་པོ་ལ་སོགས་པས། སྐལ་བ་དང་ལྡན་པའི་རང་བཞིན་ཅན་གྱི་རབ་ཏུ་བྱུང་བ་དེ་ལ་བྱ་
 

བ་གང་ཡིན་པར་དེ་དག་མངགས་པ་དེས་རྗེས་སུ་བསྒྲུབ་པར་བྱ་ཞེས་པ་དང་། འགྲེལ་ཆུང་
ལས་ཀྱང་། མཁན་པོ་ལས་ལུང་མནོས་ཏེ་ཕོ་ཉས་ཁྲིམས་དཔོག་ཅེས་གསུངས་པ་དང་
འགལ་ལོ། །གནོད་བྱེད་གསུམ་པ་ནི། འཕྲིན་གྱིས་ཚུལ་ཁྲིམས་འབོགས་པའི་ཆོ་ག་ཆོས་
ཅན། དེང་སང་བྱར་རུང་མ་ཡིན་པར་ཐལ། སྔོན་གྱི་ཆོ་ག་ཡིན་པའི་ཕྱིར་རོ། །རྟགས་ཁས་
བླངས། ཁྱབ་པ་མེད་ན་སྔོན་གྱི་ཆོ་ག་ཡིན་པ་དང་འགལ་ལོ། །འདོད་ན་མདོ་རྩ་བ་ལས།
སྐལ་པ་དང་ལྡན་པའི་རང་བཞིན་ཅན་ལ་མངགས་པ་དང་འདྲ་བས་རབ་ཏུ་འབྱིན་ཏུ་གཞུག་
པ་ནི་ཆོ་ག་མ་ཡིན་པ་མ་ཡིན་ནོ་ཞེས་པ་དང་། དེའི་འགྲེལ་ཆུང་ལས་ཀྱང་། དེ་བཞིན་དུ་
ཡོན་ཏན་ཡོད་ན་དེང་སང་ཡང་ཕོ་ཉས་ཁྲིམས་དཔོག་ཏུ་རུང་ངོ་ཞེས་པ་དང་། ཉན་ཐོས་ཀྱི་
མདོ་སྡེ་ལས་ཀྱང་། བཀའ་བསྩལ་པ། ཆོས་སྦྱིན་མ་འཕྲིན་གྱིས་བསྙེན་པར་རྫོགས་པར་
གནང་གིས། ཕྱིན་ཆད་གཞན་ཡང་འདི་འདྲ་བ་བྱུང་ན་དེ་ཡང་འཕྲིན་གྱིས་བསྙེན་པར་
རྫོགས་པར་གྱིས་ཤིག་ཅེས་གསུངས་པ་དང་འགལ་ལོ། །
ཞར་ལ་བྱུང་བ་ནི། ཁ་ཅིག་ན་རེ། འཕྲིན་གྱིས་བསྙེན་པར་རྫོགས་པ་འདི་ནི། བྱུང་
དུས་གསོལ་བཞིའི་སྔོན་ཆོག་གིས་སྔར་བྱུང་ཞིང་། སྒྲུབ་བྱེད་དགེ་འདུན་ལ་མི་བརྟེན་ལ་ཆོ་
ག་ལས་ལ་མི་བརྟེན་པ་ཡིན་ཞེས་འཆད་དོ། །དེ་ནི་མ་ཡིན་ཏེ། ལུང་རྣམ་འབྱེད་ལས། སྐྱེ་
དགུའི་བདག་མོས་མཁན་པོ་བྱས་ཏེ་ཨུཏྤལའི་མདོག་ད་ལྟར་གྱི་ཆོ་གས་བསྙེན་པར་རྫོགས་
པར་གསུངས་ལ། ལུང་ཕྲན་ཚེགས་ལས། དགེ་འདུན་སྡེ་གཉིས་ཀྱིས་ཨུཏྤལའི་ཁ་དོག་མ་
འཕྲིན་པར་ཐོང་སྟེ། ཆོས་སྦྱིན་མ་བསྙེན་པར་རྫོགས་པར་གྱིས་ཤིག །ཅེས་གསུངས་པས་
འཕྲིན་གྱིས་བསྙེན་པར་རྫོགས་པ་འདི་ད་ལྟར་གྱི་ཆོ་ག་བཅས་པའི་ཕྱི་ནས་མཛད་པར་གྲུབ་
བོ༑ ༑སྒྲུབ་བྱེད་དགེ་འདུན་ལ་བརྟེན་པ་ཡིན་ཏེ། ལུང་ཕྲན་ཚེགས་ལས། དགེ་འདུན་སྡེ་
གཉིས་ཀྱིས་ཨུཏྤ་ལའི་ཁ་དོག་མ་འཕྲིན་པར་མཐོང་སྟེ། ཞེས་གསུངས་སོ། །ཆོ་ག་ལས་ལ་
བརྟེན་པ་ཡིན་ཏེ། ལུང་མ་མོ་ལས། འཕྲིན་ནི་སོ་སོའི་སྐྱེ་བོ་དགེ་བ་ཅན་ཆོས་སྦྱིན་མ་དང་

འདྲ་བ་གང་ཕྱིར་བྱུང་ན་བར་ཆད་དུ་འགྱུར་བ་དེ་ལ་ཕོ་ཉས་ལས་སུ་བྱའོ་ཞེས་གསུངས་པ་
དང་། ཊཱི་ཀ་ལས་ཀྱང་། མངགས་པའི་ལས་ཀྱིས་བསླབ་པ་སྦྱིན་ཞེས་གསུངས་སོ། །གཉིས་
པ་སྔོན་ཆོག་དངོས་ཀྱི་དོན་བསྟན་པ་ལ་གཉིས་ལས། དང་པོ་སྔོན་ཆོག་གི་དགོས་པའི་དོན་
ནི༑ ཚེགས་ཆུང་དུས་རབ་བྱུང་དང་བསྙེན་རྫོགས་ཐོབ་པའོ། །
གཉིས་པ་བསྡུས་པའི་དོན་ལ་དགུ་ལས། དང་པོ་སྔོན་ཆོག་གི་དབྱེ་བ་ནི་བརྒྱད་དེ།
འདྲེན་པ་རང་རྒྱལ་རང་བྱུང་ཚུལ་གཅིག་ཅིང་། །ཡེ་ཤེས་ཁོང་ཆུད་ཚུར་ཤོག་སྐྱབས་འགྲོ་
དང༌། །སྟོན་པར་ཁས་བླངས་དྲི་མཉེས་ལྕི་ཆོས་སྤོང་། །གསོལ་བཞིའི་ལས་ཀྱི་སྔོན་གྱི་ཆོ་
གའོ། །ཞེས་བཟུང་ངོ་། །གཉིས་པ་སྔོན་ཆོག་གི་བསྡུ་བ་ནི། ཡུལ་གྱི་ཆ་ནས་བསྡུ་ན་གསུམ་
དུ་འདུས་ཏེ། བུད་མེད་ཁོ་ན་ལ་གནང་བ་དང་། སྐྱེས་པ་བུད་མེད་ཐུན་མོང་ལ་གནང་བ་
དང་། སྐྱེས་པ་ཁོ་ན་ལ་གནང་བའོ། །དེ་ཡང་ལྕི་བའི་ཆོས་བརྒྱད་སྤོང་བ་དང་། ཚུར་ཤོག་
དང་། དེ་གཉིས་ལས་གཞན་པའི་སྔོན་ཆོག་རྣམས་ཏེ་གོ་རིམ་བཞིན་ནོ། །སྒྲུབ་བྱེད་ཀྱི་ཆ་
ནས་བསྡུ་ན། སྒྲུབ་བྱེད་དགེ་འདུན་ལ་བརྟེན་པ་དང་མི་བརྟེན་པ་གཉིས་སུ་འདུས་ཏེ།
གསོལ་བཞིའི་སྔོན་ཆོག་དང་སྔོན་ཆོག་གཞན་རྣམས་སོ། །ཆོ་གའི་ཆ་ནས་བསྡུ་ན་ཆོ་ག་
ལས་ལ་བརྟེན་པ་དང་། ལས་ལ་མི་བརྟེན་པ་གཉིས་སུ་འདུས་ཏེ། གསོལ་བཞིའི་སྔོན་ཆོག་
དང་སྔོན་ཆོག་གཞན་རྣམས་སོ། །གསུམ་པ་སྔོན་ཆོག་གི་མཚན་ཉིད་ནི། ཡུལ་གང་ཟག་
གཅིག་གི་རྒྱུད་ལ་རབ་བྱུང་དང་བསྙེན་རྫོགས་དུས་གཅིག་ཏུ་ཐོབ་བྱེད་ཀྱི་ཐབས་ཁྱད་པར་
ཅན་གྱི་བདག་ཉིད་དུ་གཏོགས་པའོ། །བཞི་པ་གང་ཟག་གང་ལ་གནང་བ་ནི། ཚེ་དེ་ལ་
མཐོང་ལམ་སྐྱེར་རུང་ཡིན་ཆད་ལ་གནང་སྟེ། མཐོང་ལམ་སྐྱེར་རུང་ལ་གནང་བ་ནི་ཉ་པ་ལྔ་
བརྒྱ་ལ་ཚུར་ཤོག་མཛད་པ་ལྟ་བུའོ། །མཐོང་ལམ་སྐྱེས་ཟིན་པ་ལ་གནང་བ་ནི་མཆོག་ཟུང་
གཅིག་ལ་ཚུར་ཤོག་མཛད་པ་ལྟ་བུའོ། །ཁྱད་པར་དུ་ཡང་ཚུར་ཤོག་ནི་སྲིད་པ་ཐ་མ་པ་ཁོ་ན་
ལ་གནང་སྟེ། ལུང་མ་མོ་ལས། དགེ་སློང་ཚུར་ཤོག་ཅེས་བྱ་བ་དེ་ཐམས་ཅད་ཀྱང་སྲིད་པ་ཐ་
 

མ་པ་སྟེ་ཞེས་གསུངས་སོ། །རང་བྱུང་དང་ཡེ་ཤེས་ཁོང་ཆུད་དང་སྟོན་པར་ཁས་བླངས་དང་
ལྕི་བའི་ཆོས་བརྒྱད་སྤོང་བར་ཁས་བླངས་པས་བསྙེན་པར་རྫོགས་པའང་སྲིད་པ་ཐ་མ་པ་ཁོ་
ན་ལ་མཛད་དོ། །ལྔ་པ་དུས་ནམ་གྱི་ཚེ་གནང་བ་ལ་གཉིས་ཏེ། དངོས་དང་། ཞར་ལས་བྱུང་
བའོ། །དང་པོ་ནི། བཅོམ་ལྡན་འདས་སངས་རྒྱས་ནས་ལོ་དྲུག་ཡན་ཆད་དུ་ནི་རབ་ཏུ་བྱུང་
བ་ཐམས་ཅད་ལ་སྔོན་གྱི་ཆོ་ག་མཛད་ལ། ལོ་དྲུག་ནས་ད་ལྟར་གྱི་ཆོ་ག་གནང་ངོ་། །སྔོན་
ཆོག་འགའ་ཞིག་ནི་ད་ལྟར་གྱི་ཆོ་ག་གནང་བའི་ཕྱི་ནས་མཛད་པའང་ཡོད་དེ་སངས་རྒྱས་མྱ་
ངན་ལས་འདའ་ཀའི་ཚེ་རབས་བཟང་ཚུར་ཤོག་གི་བསྙེན་པར་རྫོགས་པ་མཛད་པའི་ཕྱིར་
དང་། ཀུན་དགའ་བོ་ད་ལྟར་གྱི་ཆོ་གས་བསྙེན་པར་རྫོགས་པའི་རྗེས་སུ། ཀུན་དགའ་བོས་
ཞུས་ཏེ་སྐྱེ་དགུའི་བདག་མོ་ལྕི་བའི་ཆོས་བརྒྱད་སྤོང་བར་ཁས་བླངས་པས་བསྙེན་པར་རྫོགས་
པ་མཛད་པའི་ཕྱིར་རོ། །
གཉིས་པ་ཞར་ལས་བྱུང་བ་ལ་གསུམ་ལས། དང་པོ་གཞན་ལུགས་དགག་པ་ནི། ཁ་
ཅིག་ན་རེ་ད་ལྟར་གྱི་ཆོ་ག་བྱུང་བའི་དུས་ནི། བཅོམ་ལྡན་འདས་སངས་རྒྱས་ནས་ལོ་བཅུ་
གསུམ་ན་བྱུང་ཞེས་ཟེར་རོ། །འགྲེལ་ཆུང་ལས་ཀྱང་། ཀོའུ་ཌི་ནྱ་ལ་སོགས་པ་ཞུགས་ནས་
ལོ་བཅུ་གཉིས་ཀྱི་བར་དུ་ནི་སྔོན་གྱི་ཆོ་ག་དེ་ལྟར་བྱེད་དོ། །ལོ་བཅུ་གཉིས་ཚུན་ཆད་ཀྱི་ཆོ་
ག་ནི་འོག་ནས་བཤད་པ་འདི་ཡིན་ཏེ་ཞེས་སོ། །དེ་ནི་མི་བཟུང་སྟེ། ལུང་རྣམ་འབྱེད་འཁྲུར་
འཇུག་གི་སྐབས་ལས་ནི་ཤཱ་རིའི་བུས་མཁན་པོ་བྱས་ཏེ་འཆར་ཀ་ད་ལྟར་གྱི་ཆོ་གས་བསྙེན་
པར་རྫོགས་ནས་དེས་ཕོ་ཉ་བྱས་ནས་བཅོམ་ལྡན་འདས་སེར་སྐྱའི་གནས་སུ་བྱོན་ཞེས་
གསུངས་ཤིང་། ལུང་རྣམ་འབྱེད་ཉེས་བྱས་ཀྱི་སྐབས་ལས། བཅོམ་ལྡན་འདས་མངོན་པར་
བྱུང་ནས་ལོ་བཅུ་གཉིས་ལོན་ཞིང་སངས་རྒྱས་ནས་ལོ་དྲུག་ལོན་ནས་སེར་སྐྱའི་གནས་སུ་
བྱོན་ཏེ་འཆར་ཀས་ཁྲིའུ་ལ་ལུས་ཐམས་ཅད་ཀྱི་ལྗིད་ཀྱིས་ཕབ་སྟེ་འདུག་པ་དང་ཞེས་གསུངས་
པ་དང་འགལ་ལོ། །
 

གཉིས་པ་རང་ལུགས་བཞག་པ་ནི། བཅོམ་ལྡན་འདས་སངས་རྒྱས་ནས་ལོ་དྲུག་
ལོན་པ་ན་ད་ལྟར་གྱི་ཆོ་ག་བྱུང་སྟེ། དེའི་ལུང་རྣམ་འབྱེད་སྔར་དྲངས་ཟིན་ཏོ། །
གསུམ་པ་རྩོད་པ་སྤང་བ་ནི། བཅོམ་ལྡན་འདས་སངས་རྒྱས་ནས་ལོ་དྲུག་ལོན་པའི་
ཚེ་ན་ཆོས་ཅན། ཕམ་པའི་ལྟུང་བར་འགྱུར་བའི་ཆོས་བཞི་བརྗོད་པ་ཡོད་པར་ཐལ། ད་ལྟར་
གྱི་ཆོ་ག་ཡོད་པའི་ཕྱིར། རྟགས་ཁས་བླངས། ཁྱབ་པ་གཞུང་གིས་གྲུབ། འདོད་ན་ལུང་རྣམ་
འབྱེད་ལས། བཅོམ་ལྡན་འདས་ཀྱི་ཉན་ཐོས་ཀྱི་དགེ་འདུན་ལོ་བཅུ་གཉིས་སུ་སྐྱོན་མེད་
ཅིང་། ལོ་བཅུ་གསུམ་ལ་བབ་པ་ན་མི་ཚངས་པར་སྤྱད་པའི་ཕམ་པར་བཅས་སོ་ཞེས་གསུངས་
པ་དང་འགལ་ལོ་ཞེ་ན། ཁྱབ་པ་མེད་དེ་གཞན་དུ་ན། ཀུན་དགའ་བོ་བསྙེན་རྫོགས་བྱེད་
པའི་ཚེ་ཆོས་ཅན། ཕམ་པའི་ལྟུང་བར་འགྱུར་བའི་ཆོས་བཞི་བརྗོད་པ་ཡོད་པར་ཐལ། ད་
ལྟར་གྱི་ཆོ་ག་ཡོད་པའི་ཕྱིར་རོ། །རྟགས་ལུང་གིས་གྲུབ་སྟེ་རྣམ་འབྱེད་ལས་འོད་སྲུང་སྟོབས་
བཅུ་པས་མཁན་པོ་བྱས་ཏེ་ད་ལྟར་གྱི་ཆོ་གས་བསྙེན་པར་རྫོགས་པའོ། །འདོད་ན་ལུང་རྣམ་
འབྱེད་ལས། སྔར་ཀུན་དགའ་བོ་བསྙེན་པར་རྫོགས་ཟིན་ནས་ཕྱིས་ཕམ་པ་ཕྱི་མ་གསུམ་
བཅས་པར་ལུང་རྣམ་འབྱེད་ཀྱི་གླིང་གཞི་ལས་གསུངས་པ་དང་འགལ་ལོ། །དེས་ན་ཕམ་པ་
བཅས་པའི་སྔ་རོལ་ན་ད་ལྟར་གྱི་ཆོ་ག་ལ་ཕམ་པ་བཞི་བརྗོད་པ་མེད་པ་ལས། ཕྱིས་ཕམ་པ་
བཞི་བཅས་ནས་ད་ལྟར་གྱི་ཆོ་ག་ལ་ཕམ་པ་བཞི་བརྗོད་དགོས་པར་གསུངས་པའོ། །དྲུག་
པ་སྔོན་ཆོག་མང་པོར་འོང་བའི་འཐད་པ་ནི། སངས་རྒྱས་ཀྱིས་གདུལ་བྱ་འདུལ་བའི་ཐབས་
ཀྱི་བྱེ་བྲག་མང་དུ་མཁྱེན་པའི་ཕྱིར་རོ། །བདུན་པ་གསོལ་བཞིའི་སྔོན་ཆོག་འདིར་སྨོས་ལ་
སྔོན་ཆོག་གཞན་འདིར་མ་སྨོས་པའི་འཐད་པ་ནི། གསོལ་བཞིའི་སྔོན་ཆོག་འདི་ནི་ད་ལྟར་
གྱི་ཆོ་ག་དང་རྣམ་པ་འདྲ་བས་ད་ལྟར་ཡང་བྱར་རུང་ངམ་སྙམ་པའི་དོགས་པ་བསལ་དགོས་
པའི་ཕྱིར་དང་། ཚུར་ཤོག་ལ་སོགས་པ་ནི་དེང་སང་བྱར་རུང་སྙམ་པའི་དོགས་པ་བསལ་མི་
དགོས་པའི་ཕྱིར་རོ། །བརྒྱད་པ་སྔོན་ཆོག་གི་སྒྲ་བཤད་པ་ནི། ད་ལྟར་གྱི་ཆོ་ག་བས་རིགས་

ཙམ་ཞིག་སྔར་བྱུང་བས་སྔོན་གྱི་ཆོ་ག་ཞེས་བྱ་སྟེ། ཊཱི་ཀ་ལས། སྔོན་གྱི་ཆོ་ག་ཞེས་བྱ་བ་ནི་ད་
ལྟར་གྱི་ཆོ་ག་བས་སྔར་གྱི་ཆོ་ག་རིགས་པ་རྣམ་པ་གཞན་དེ་ལྟ་བུ་བྱུང་ངོ་ཞེས་སོ། །དགུ་པ་
སྔོན་དང་ད་ལྟར་གྱི་ཁྱད་པར་ནི། ཆོ་ག་གཅིག་གིས་རབ་བྱུང་དང་བསྙེན་རྫོགས་དུས་གཅིག་
ཏུ་ཐོབ་བྱེད་ཡིན་པ་དང་མ་ཡིན་པ་ལ་སོགས་པ་ཁྱད་པར་མང་དུ་ཡོད་དེ་གཞུང་གི་སྐབས་
སུ་འཆད་པར་འགྱུར་རོ། །
གསུམ་པ་དབྱེ་བ་ལ་རྩོད་པ་སྤང་བ་ནི། ཁ་ཅིག་ན་རེ་སྔོན་གྱི་ཆོ་ག་ནི་གསོལ་བཞིའི་
སྔོན་ཆོག་གཅིག་པུ་ཡིན་གྱི། རང་བྱུང་དང་ཚུར་ཤོག་ལ་སོགས་པ་རྣམ་པ་གཞན་ནི་སྔོན་
ཆོག་མ་ཡིན་ནོ། །གཞན་དུ་ན་ཊི་ཀ་ལས་གསོལ་བཞིའི་སྔོན་ཆོག་གི་སྐབས་ན། སྔོན་གྱི་ཆོ་
གའི་རྣམ་པ་ནི་དེ་ལྟ་བུ་རིག་པར་བྱའི་རྣམ་པ་གཞན་ནི་མ་ཡིན་ནོ། །ཞེས་གསུངས་པ་དང་
འགལ་ཞེ་ན། དེའི་དགོངས་པ་ནི་སྔོན་གྱི་ཆོ་གའི་རྣམ་པ་ནི། རབ་བྱུང་དང་བསྙེན་རྫོགས་
དུས་གཅིག་ཏུ་ཐོབ་པར་བྱེད་པའི་རྣམ་པ་དེ་ལྟ་བུ་རིག་པར་བྱའི། རྣམ་པ་གཞན་རིམ་གྱིས་
ཐོབ་པ་ནི་མ་ཡིན་ནོ་ཞེས་པ་སྟེ། སྐབས་འདི་ཉིད་ཀྱི་ཊཱི་ཀ་ལས། དུས་གཅིག་ཁོ་ནར་དེ་
གཉིས་ཀ་ཉེ་བར་བསྒྲུབ་པར་གྱུར་པ་སྟེ། རིམ་གྱིས་ནི་མ་ཡིན་ནོ་གསུངས་པས་ཤེས་སོ། །
གལ་ཏེ་སྔོན་གྱི་ཆོ་ག་གཅིག་ཁོ་ན་ཡིན་ན་ནི། སྔོན་གྱི་ཆོ་ག་ཆོས་ཅན། དུ་མའི་དབྱེ་བ་མེད་
པར་ཐལ། གཅིག་ཁོ་ན་ཡིན་པའི་ཕྱིར་རོ། །འདོད་ན་རང་གི་རྣམ་བཤད་ལས། སྔོན་གྱི་ཆོ་
ག་ཞེས་བྱ་བ་ནི་ད་ལྟར་གྱི་ཆོ་ག་ལས་སྔ་རོལ་དུ་འདི་ལྟ་བུའི་རབ་ཏུ་དབྱེ་བ་ཅན་ཞེས་བཤད་
དོ༑ ༑ལྟ་བུ་ནི་སྔོན་གྱི་ཆོ་གའོ་ཞེས་པ་དང་འགལ་ཏེ། སྔོན་གྱི་ཆོ་ག་གཅིག་ཁོ་ན་ཡིན་ན་ནི།
ལྟ་བུ་ཞེས་དུ་མའི་ནང་ནས་བྱེ་བྲག་ལ་མཚོན་པའི་ཚིག་ཏུ་གསུངས་པ་དང་འགལ་ལོ། །
གལ་ཏེ་རང་བྱུང་དང་ཚུར་ཤོག་ལ་སོགས་པ་དེ་རྣམས་ཆོས་ཅན། སྔོན་གྱི་ཆོ་ག་མ་ཡིན་པར་
ཐལ། ཆོ་ག་རང་མ་ཡིན་པའི་ཕྱིར་རོ་ཞེ་ན། རྟགས་མ་གྲུབ་སྟེ། ཚུར་ཤོག་ལ་སོགས་པ་དེ་
རྣམས་ནི་ཆོ་ག་ཡིན་ཏེ། རྗེས་སུ་མཐུན་པའི་ཆོས་ཡིན་པའི་ཕྱིར་དང་། རིགས་པ་རྗེས་སུ་
 

སྒྲུབ་པ་ཡིན་པའི་ཕྱིར་རོ་ཞེས་རེ་རེ་ནས་བརྗོད་དོ། །དེ་ཡང་ལུང་རྣམ་འབྱེད་ལས་ཆོ་ག་ཡིན་
ནོ་ཞེས་བྱ་བ་ནི། རྗེས་སུ་མཐུན་པའི་ཆོས་ཡིན་པའོ་ཞེས་གསུངས་ལ། རྣམ་འབྱེད་འགྲེལ་
ལས། ཆོ་ག་ཞེས་བྱ་བ་ནི་རིགས་པ་རྗེས་སུ་སྒྲུབ་པ་ཞེས་བྱ་བའི་ཐ་ཚིག་གོ་ཞེས་སོ། །གལ་
ཏེ་སངས་རྒྱས་རང་བྱུང་གིས་བསྙེན་པར་རྫོགས་པ་དང་ལྔ་སྡེ་ཡེ་ཤེས་ཁོང་དུ་ཆུད་པས་
བསྙེན་པར་རྫོགས་པ་ཆོས་ཅན། ཆོ་ག་ལས་ཐོབ་པ་མ་ཡིན་པར་ཐལ། ཟག་མེད་ཀྱི་སྡོམ་པ་
ཆོས་ཉིད་ཀྱིས་ཐོབ་པ་དང་ཐོབ་ཚུལ་མཚུངས་པའི་ཕྱིར་རོ། །
དེ་ཡང་མཛོད་ཀྱི་འགྲེལ་བཤད་ལས། རང་བྱུང་གི་བསྙེན་པར་རྫོགས་པ་ནི་ཡེ་ཤེས་
བརྙེས་པས་བསྙེན་པར་རྫོགས་པ་སྟེ། དེ་དག་གི་ཡེ་ཤེས་ནི་རང་བྱུང་ཡིན་ནོ་ཞེས་པ་དང་།
གཞི་འགྲེལ་ལས། ཀོའུ་ཌི་ནྱ་ལ་ཟག་པ་མེད་པའི་ཆོས་ཐོབ་པས་དགེ་སློང་གི་སྡོམ་པ་སྐྱེས་
པའི་ཕྱིར་ཞེས་བཤད་པས་གྲུབ་བོ་ཞེ་ན། ཐོབ་ཚུལ་མཚུངས་པ་རྟགས་མ་གྲུབ་སྟེ། སངས་
རྒྱས་རང་བྱུང་གིས་བསྙེན་པར་རྫོགས་པ་ནི་སྔོན་འགྲོ་རབ་བྱུང་གི་ཆ་ལུགས་ཁྱད་པར་ཅན་
བསྒྲུབས་པ་ལ་བརྟེན་པའི་ཕྱིར་དང་། ཡེ་ཤེས་ཁོང་དུ་ཆུད་པས་བསྙེན་པར་རྫོགས་པ་ནི་ཉེ་
བའི་སྦྱོར་བ་བདེན་བཞིའི་ཆོས་བསྟན་པ་ལ་བརྟེན་པའི་ཕྱིར་རོ། །དེ་དག་ཀྱང་སྔོན་འགྲོ་
སྦྱོར་བའི་གནས་སྐབས་སུ་རིག་བྱེད་ལ་བརྟེན་ཡང་། དངོས་གཞིའི་གནས་སྐབས་སུ་ནི་
ངེས་པ་ཁོ་ནར་རིག་བྱེད་ལ་རག་ལས་པ་མ་ཡིན་ཏེ། མཛོད་ཀྱི་འགྲེལ་བཤད་དོན་གསལ་
ལས། སངས་རྒྱས་ལ་སོགས་པའི་ནི་རྣམ་པར་རིག་བྱེད་ལ་རག་མ་ལས་པའི་ཕྱིར་རོ་ཞེས་
པ་དང་། མཛོད་ཀྱི་འགྲེལ་བཤད་མཚན་ཉིད་ཀྱི་རྗེས་འབྲངས་ལས། ལྔ་སྡེ་རྣམས་རྣམ་པར་
རིག་བྱེད་མེད་པར་སོ་སོ་ཐར་པའི་སྡོམ་པ་ཐོབ་བོ་ཞེས་གསུངས་སོ། །
གཉིས་པ་ཡན་ལག་གི་དོན་ལ་བཞི་ལས། གང་ལ་ནོད་པ་ཡུལ་གྱི་ཁྱད་པར་ནི། དགེ་
འདུན་ཞེས་པའོ། །འདི་ལ་ངག་དོན་དང་གཞུང་གི་དོན་གཉིས་ལས། དང་པོ་ལ་གསུམ་སྟེ།
མཚན་ཉིད་དང་། དགོས་པ་དང་། ཁྱད་པར་རོ། །དང་པོ་ནི། དགེ་འདུན་མཚན་ཉིད་གསུམ་

ལྡན་ཏེ། དེའང་བཞི་ཡན་ཆད་ཀྱིས་གྲངས་ཚང་བ་སྟེ། བཞིར་མ་ཚང་ན་ནི་དགེ་འདུན་ཉིད་
མ་ཡིན་པ་ལས། འདིར་དགེ་འདུན་ཞེས་གསུངས་པའི་ཕྱིར་དང་། ལྔ་ལ་སོགས་པའི་གྲངས་
ཀྱི་ངེས་བཟུང་མ་གསུངས་པའི་ཕྱིར་རོ། །ལས་ཀྱི་ཁ་སྐོང་བར་འོས་པ་སྟེ། ལས་ཆགས་པ་
ལ་དགོས་པའི་དགེ་འདུན་ཡིན་པའི་ཕྱིར་རོ། །མི་མཐུན་པ་གཉིས་ཀྱི་མི་མཐུན་པ་མེད་པ་
སྟེ༑ མ་འོངས་པའི་མི་མཐུན་པ་མེད་པ་དང་། འདུས་པ་ཕྱིར་བཟློག་གི་མི་མཐུན་པ་མེད་
པའོ། །དང་པོ་ནི་དགེ་འདུན་ཐམས་ཅད་འདུས་ཞེས་པས་བསྟན་ཅིང་། གཉིས་པ་ནི་འདིའི་
ཆོ་ག་ལས་བཟོད་ཅིང་གནང་ནས་ཞེས་པས་བསྟན་ཏོ། །
དགོས་པ་ནི་ཁྲེལ་ཡོད་སྐྱེ་ཞིང་ལས་ཆགས་པའོ། །སྔོན་དང་ད་ལྟར་གྱི་ཁྱད་པར་ནི།
གྲངས་ཉུང་བ་དང་མང་བའོ། །གཞུང་གི་དོན་ནི་དགེ་འདུན་ཞེས་པ་བཤད་ཟིན་ཏོ། །ཐམས་
ཅད་ཅེས་པ་ནི་མ་ལུས་པ་སྟེ། རྫས་མ་ལུས་པ་རྣམ་པ་མ་ལུས་པ་གཉིས་ལས་འདི་ནི་ཕྱི་
མའོ། །ཐམས་ཅད་འདུས་ཞེས་པ་ནི། མཚམས་ནང་དེ་ན་དགེ་སློང་བརྒྱ་ཡོད་ན་ཡང་བརྒྱ་
པོ་ཐམས་ཅད་འདུས་པ་སྟེ། ཊིཀ་ལས། མཚམས་ནང་དེ་ན་དགེ་སློང་ཇི་སྙེད་གནས་པ་དེ་
དག་ཐམས་ཅད་ལས་ཀྱི་གནས་དེར་ལྷག་པ་ཡིན་ཞེས་བཤད་དོ། །ཐམས་ཅད་འདུས་པ་
ཞེས་པ་འདིས་ནི་ཆོས་གཉིས་རྣམ་པར་བཅད་དེ། འདུན་པ་ཕུལ་ཏེ་དངོས་སུ་མ་འདུས་པར་
ལས་བྱེད་པ་དང་། དཀྱིལ་འཁོར་བ་བཅད་དེ་རང་བཞིན་གྱི་མཚམས་ནང་དེ་ན་ཡོད་པ་ཁ་
ཅིག་མ་འདུས་པར་ལས་བྱེད་པ་རྣམ་པར་བཅད་པ་སྟེ། དེའི་ཚེ་ན་འདུན་པ་འབུལ་བའི་ཆོ་
ག་དང་དཀྱིལ་འཁོར་བ་བཅད་པའི་ཆོ་ག་བཅས་མ་ཟིན་པའི་ཕྱིར་རོ། །ཊིཀ་ལས་ཀྱང་།
དགེ་འདུན་ཐམས་ཅད་ཅེས་བྱ་བའི་ཚིག་ནི་དཀྱིལ་འཁོར་པ་ཕྱོགས་གཅིག་གི་དགེ་འདུན་
འདུས་པ་དགག་པའི་དོན་ཏོ་ཞེས་སོ། །གང་གིས་ནོད་པ་རྟེན་གྱི་ཁྱད་པར་ནི་བཞི་ལས། ཆ་
ལུགས་ཀྱི་ཁྱད་པར་ནི། ཆ་ལུགས་ཞེས་ཏེ། འདིའི་ངག་དོན་ལ་གསུམ་ལས། མཚན་ཉིད་
ནི་སྡོམ་པ་ལེན་པ་པོ་དེས་ཉན་ཐོས་དགེ་སློང་གི་ཆ་ལུགས་འདི་བཞིན་དུ་བྱས་པའོ། །
 

དགོས་པ་ནི་ཁྲེལ་ཡོད་སྐྱེ་ཞིང་དགེ་སློང་གི་སྡོམ་པའི་རྟེན་དུ་རུང་བའོ། །ཁྱད་པར་ནི་སྔོན་
གྱི་ཚུར་ཤོག་ལྟ་བུ་ལ་དགེ་སློང་གི་ཆ་ལུགས་འབད་རྩོལ་ལ་མི་ལྟོས་པའང་ཡོད་ལ། ད་ལྟ་ནི་
འབད་རྩོལ་ལ་ངེས་པར་ལྟོས་པའོ། །བསྙེན་རྫོགས་བྱེད་པའི་ཚེ་ན་ཆོས་གོས་དང་ལྷུང་
བཟེད་ལ་བྱིན་གྱིས་བརླབས་པ་ཡོད་པ་དང་མེད་པ་སྟེ། སྔོན་གྱི་ཆོ་ག་ལ་མེད་ཅིང་། ད་ལྟར་
བསྙེན་རྫོགས་བྱེད་པ་ལ་ཡོད་པའོ། །གཞུང་གི་དོན་ནི་འགྲེལ་ཆུང་ལས། ཤཱཀྱ་ཐུབ་པའི་ཆ་
ལུགས་འདི་ཚུལ་དུ་བྱས་ཞེས་བཤད་ཀྱང་། དེ་ལྟར་མི་འདོད་དེ། ལུང་གཞི་ལས། སངས་
རྒྱས་ཀྱི་ལྷུང་བཟེད་ནི་རྡོའི་ལྷུང་བཟེད་ཡིན་པར་གསུངས་ལ། ཉན་ཐོས་རྣམས་ལ་ནི་ལྔ་
ཚན་པ་དང་མ་མོ་ལས་རྡོའི་ལྷུང་བཟེད་མི་རུང་བར་གསུངས་པའི་ཕྱིར་དང་། འོད་ལྡན་
ལས། སངས་རྒྱས་ནི་མེ་ཏོག་ཤི་པ་ལི་ཀས་ཁ་བསྒྱུར་བའི་ཆོས་གོས་གསོལ་ཡང་། ཉན་
ཐོས་རྣམས་ལ་དེ་མི་རུང་བར་གསུངས་པའི་ཕྱིར་རོ། །
འདི་ནི་རབ་བྱུང་དང་བསྙེན་རྫོགས་ལེན་པར་འདོད་པ་དེས་ཉན་ཐོས་དགེ་སློང་གི་ཆ་
ལུགས་འདི་བཞིན་དུ་བྱས་པ་སྟེ། ཊཱི་ཀ་ལས། རབ་ཏུ་འབྱུང་བ་དང་བསྙེན་པར་རྫོགས་པར་
འདོད་པ་དེས་ཆ་ལུགས་འདི་བཞིན་བྱས་པ་སྟེ། ཞེས་སོ། །དགེ་འདུན་རྣམས་ཀྱི་ཆ་ལུགས་
འདི་བཞིན་བྱས་ཞེས་ནི་གཞུང་འདིས་མ་བསྟན་ཏེ། མ་སྨོས་ཀྱང་དོན་གྱིས་གོ་བའི་ཕྱིར་རོ། །
གུས་པས་འཇུག་པའི་ཁྱད་པར་ནི། རྒན་རིམ་ལ་ཕྱག་འཚལ་ཏེ་ཞེས་སོ། །འདིའི་ངག་དོན་
ལ་གསུམ་སྟེ། མཚན་ཉིད་ནི་དགེ་འདུན་སྤྱི་ལ་དམིགས་ནས་བསླབ་པ་རྒན་རིམ་ལ་ངོས་
གཏད་དེ་ཡན་ལག་ལྔས་ཕྱག་འཚལ་བ་སྟེ། ཊཱིཀ་ལས། ཡན་ལག་ལྔས་ཕྱག་འཚལ་ཏེ་ཞེས་
སོ༑ །དགོས་པ་ནི་བགེགས་སེལ་བ་སྟེ། འགྲེལ་ཆུང་ལས། དེ་ལྟར་ཕྱག་བྱས་པ་ནི་
བགེགས་སུ་མི་འགྱུར་བའི་ཕྱིར་ཞེས་སོ། །ཁྱད་པར་ནི་སྔོན་ཕྱག་ཚན་གཅིག་ལས་མེད་ལ།
ད་ལྟར་ནི་སྐྱེས་པ་བསྙེན་རྫོགས་བྱེད་པའི་ཚེ་ན་ཕྱག་ཚན་བཅུ་གཅིག་ཡོད་དེ། སངས་རྒྱས་
དགེ་འདུན་མཁན་པོར་གསོལ། །གོས་ཀྱི་གཉིས་དང་ལྷུང་བཟེད་དང་། །གསང་སྟེ་སྟོན་

དང་འཇུག་ཡོན་དང་། །སངས་རྒྱས་དགེ་འདུན་ལས་བྱེད་ལའོ། །ཞེས་བཟུང་ངོ༌། །འདིར་
ལུང་ལས་ནི་ཕྱག་ཚན་དགུ་ལས་དངོས་སུ་མ་གསུངས་ཀྱང་། ཆོས་གོས་དང་ལྷུང་བཟེད་
བྱིན་གྱིས་བརླབས་པའི་ཕྱག་ཚན་གཉིས་ནི་སློབ་དཔོན་གྱིས་རུང་མཐུན་སྦྱར་བ་སྟེ། མདོ་
རྩ་བ་ཉིད་ལས། རང་གི་དོན་དུ་སྔགས་ལན་གསུམ་བརྗོད་པར་བྱེད་པ་ཉིད་ནི་དེའི་འོས་
ཉིད་ལ་ཕྱག་བྱས་ཏེའོ་ཞེས་སོ། །གཞུང་གི་དོན་ནི། བསླབ་པ་རྒན་རིམ་ལ་ངོས་གཏད་དེ་
ཡན་ལག་ལྔས་ཕྱག་འཚལ་ཏེ་ཞེས་སོ། །སྤྱོད་ལམ་གྱི་ཁྱད་པར་ནི་ཐལ་མོ་སྦྱར་བ་ཙོག་ཙོག་
པོར་འདུག་ཅིང་ཞེས་ཏེ། འདིའི་ངག་དོན་ལ་གསུམ་ལས། མཚན་ཉིད་ནི་ཐལ་མོ་སྦྱར་ཏེ་
ཙོག་པུར་འདུག་པ་དེ་ཉིད་དོ། །
དགོས་པ་ནི། གུས་པའི་སྤྱོད་ལམ་དང་ལྡན་པས་སྡོམ་པའི་སྣོད་དུ་རུང་བའོ། །ཁྱད་
པར་ནི་ཐལ་མོ་སྦྱར་བ་ཡུན་ཐུང་བ་དང་རིང་བ་དང་ཕ་གུ་རྩ་བཏིང་བ་ལ་རྟིང་པ་གཟར་མི་
དགོས་པ་དང་དགོས་པའོ། །གཞུང་གི་དོན་ནི། ཊཱིཀ་ལས། ཐལ་མོ་སྦྱར་བའི་ཚུལ་དང་
ལྡན་པ་སྟེ་ཞེས་སོ། །དེའང་རྣམ་འབྱེད་འགྲེལ་ལས། ཐལ་མོ་དབུག་དབུགས་པར་སྦྱར་ཏེ་
ཞེས་བཤད་དོ། །ཅུང་ཟད་ཁོང་སྟོང་དུ་གྱུར་པའི་ལྗབ་ལྗབ་པོའང་རུང་སྟེ། གཞི་འགྲེལ་
ལས། ཐལ་མོ་ལྗབ་ལྗབ་པོར་སྦྱར་ཏེ་ཞེས་སོ། །ཐལ་མོ་ཁོང་སྟོང་དུ་སྦྱར་བ་ནི་ཆོས་འདི་
པའི་ལུགས་དང་། ཐལ་མོ་ཅར་ལེབ་ཏུ་སྦྱར་བ་ནི་མུ་སྟེགས་པའི་ལུགས་ཡིན་ནོ་ཞེས་པུརྱ་
བྲི་གསུངས་སོ། །ཙོག་པུར་འདུག་པ་ནི་གཞི་འགྲེལ་ལས། སྟན་ལ་མི་བཞག་པར་པུས་མོ་
གཉིས་གྱེན་དུ་ཙོག་ཙོག་པོར་འདུག་ཏུ་བཅུག་སྟེའོ་ཞེས་སོ། །ཊིཀ་ལས་ཀྱང་། དེ་ལྟར་སྟན་
ལ་མི་འདུག་གོ་ཞེས་སོ། །གསོལ་བ་བཏབ་པའི་ཁྱད་པར་ནི་གསོལ་བ་བཏབ་པར་ཞེས་ཏེ།
འདིའི་ངག་དོན་ལ་གསུམ་ལས། མཚན་ཉིད་ནི་སྡོམ་པ་ནོད་པའི་ཕྱིར་ཞུ་འབུལ་གྱི་སྔགས་
ལན་གསུམ་བརྗོད་པའོ། །དགོས་པ་ནི་བསྙེན་རྫོགས་ཀྱི་སྡོམ་པ་སྟེར་བར་འགྱུར་བའོ། །
ཁྱད་པར་ནི་སྔོན་གྱི་ལ་རང་ཉིད་ཀྱིས་གསོལ་བ་འདེབས་ལ། ད་ལྟར་གྱི་ལ་མཁན་པོས་ངོ་
 

ཆེན་བྱས། ལས་ཀྱི་སློབ་དཔོན་གྱིས་བརྡ་སྦྱར་ནས་གསོལ་བ་འདེབས་དགོས་པའོ། །
གཞུང་གི་དོན་ནི། བསྙེན་རྫོགས་ཀྱི་སྡོམ་པ་གནང་བར་ཞུས་ཏེ། གསོལ་བ་ལན་གསུམ་
བཏབ་པར་གྱུར་པ་དང་། ཞེས་པའོ། །ཇི་ལྟར་ནོད་པ་ཆོ་གའི་ཁྱད་པར་ནི་གསོལ་བ་དང་
བཞིའི་ལས་ཞེས་ཏེ། འདིའི་ངག་དོན་ལ་གསུམ་ལས། མཚན་ཉིད་ནི། གསོལ་བ་གཅིག་
དང་བརྗོད་པ་གསུམ་ཡོད་པའི་ལས་ཀྱི་ཆོ་གའོ། །
དགོས་པ་ནི་དངོས་སུ་སྡོམ་པ་སྐྱེ་བའོ། །ཁྱད་པར་ནི་མཐུན་རྐྱེན་ཚང་བ་དང་འགལ་
རྐྱེན་བྲལ་བ་བརྗོད་མི་དགོས་པ་དང་དགོས་པའོ། །གཞུང་གི་དོན་ནི་གསོལ་བ་གཅིག་དང་
བརྗོད་པ་གསུམ་སྟེ་བཞིའི་ལས་ཞེས་པའོ། །ཡོངས་སུ་རྫོགས་པ་འབྲས་བུའི་ཁྱད་པར་ནི་
ཅིག་ཅར་ཞེས་ཏེ། འདིའི་ངག་དོན་ལ་གསུམ་ལས། མཚན་ཉིད་ནི་གསོལ་བཞིའི་ལས་ཀྱི་
ཆོ་ག་གཅིག་ལ་བརྟེན་ནས་རབ་བྱུང་དང་བསྙེན་རྫོགས་དུས་གཅིག་ཏུ་ཐོབ་པའོ། །དགོས་
པ་ནི་ཚེགས་ཆུང་དུས་སྡོམ་པ་ཐོབ་པའོ། །ཁྱད་པར་ནི་ཆོ་ག་གཅིག་གིས་རབ་བྱུང་དང་
བསྙེན་རྫོགས་དུས་གཅིག་ཏུ་སྐྱེ་བ་དང་མི་སྐྱེ་བའོ། །གཞུང་གི་དོན་རབ་ཏུ་བྱུང་བ་བར་མའི་
དགེ་བ་དང་བསྙེན་པར་རྫོགས་པ་དགེ་སློང་གི་སྡོམ་པ་དུས་ཅིག་ཅར་ཁད་ཉེ་བར་བསྒྲུབ་
པར་འགྱུར་ཞེས་སོ། །ལྟ་བུ་ཞེས་པ་ནི་བྱེ་བྲག་ལ་མཚོན་པའི་ཐ་ཚིག་སྟེ། འདིས་སྔོན་ཆོག་
གཞན་ཡང་ཡོད་པར་ཤུགས་ཀྱིས་འཕེན་ནོ། །གསོལ་བ་དང་བཞིའི་ལས་ཀྱིས་ཞེས་པ་ཡན་
ཆད་ནི་སྔོན་གྱི་ཆོ་ག་དངོས་ཡིན་ལ། སྔོན་གྱི་ཆོ་ག་བྱས་པའི་འབྲས་བུ་དུས་ཅིག་ཅར་རབ་
ཏུ་བྱུང་བ་དང་། བསྙེན་པར་རྫོགས་པ་ཉེ་བར་བསྒྲུབས་ཏེ་ཐོབ་པར་གྱུར་པ་ཡིན་པས། དེ་
ལ་དགོངས་ནས་ཊཱི་ཀ་ལས། སྔོན་གྱི་ཆོ་ག་དགོས་པ་དང་བཅས་པ་རྣམ་པར་བཤད་ཟིན་ཏོ་
ཞེས་སོ། །
ད་ནི་ད་ལྟར་གྱི་ཆོ་ག་བཤད་པར་བྱ་སྟེ། རབ་ཏུ་བྱུང་བ་དང་བསྙེན་པར་རྫོགས་པ་
དེའི་ཕྱིར་ཞེས་སོ། །འདི་ལ་སྐབས་བསྒྲུབ་པ་དང་། དངོས་ཀྱི་དོན་གཉིས་ལས། དང་པོ་ནི།
 

བཅོམ་ལྡན་འདས་སངས་རྒྱས་ནས་ལོ་དྲུག་ལོན་པ་ན་ད་ལྟར་གྱི་ཆོ་ག་བྱུང་སྟེ་སྒྲུབ་བྱེད་
སྔར་བཤད་ཟིན་ཏོ། །ད་ལྟར་གྱི་ཆོ་གའི་གླིང་གཞི་ནི་ལུང་གཞི་ལས། སྔོན་གྱི་ཆོ་གས་རབ་
ཏུ་བྱུང་ཞིང་བསྙེན་པར་རྫོགས་པ་རྣམས་ལ་མཁན་པོ་མེད་པ་དང་སློབ་དཔོན་མེད་པས།
ཆོས་གོས་ལེགས་པར་མ་བགོས་ཤིང་། སྒྲ་ཆེན་པོ་དང་། རྒོད་བག་གི་སྤྱོད་ལམ་གྱིས་བསོད་
སྙོམས་སྤོང་བར་བྱེད་པ་ན། མུ་སྟེགས་ཅན་འཕྱ་བར་གྱུར་པ་དང་། དགེ་སློང་ཞིག་ན་བ་ལ་
ནད་གཡོག་བྱེད་པ་མེད་པས་ཤི་བ་ལ་བརྟེན་ནས། ངའི་ཉན་ཐོས་རྣམས་གཅིག་གིས་
གཅིག་བསྡུ་བའི་ཕྱིར་དང་། ནད་པ་རྣམས་ལ་ནད་གཡོག་བྱ་བའི་ཕྱིར་མཁན་པོ་དང་སློབ་
དཔོན་དག་གིས་རབ་ཏུ་བྱུང་བ་དང་བསྙེན་པར་རྫོགས་པ་བྱ་བར་གནང་ངོ་ཞེས་མཁན་
སློབ་དང་བཅས་པའི་ད་ལྟར་གྱི་ཆོ་ག་འདི་གསུངས་སོ། །མཁན་པོ་དུ་ཡོད། སློབ་དཔོན་དུ་
ཡོད་མི་ཤེས་ནས། སློབ་དཔོན་ནི་ལྔ། མཁན་པོ་ནི་གཉིས་སོ། །ཞེས་ལུང་གཞི་ལས་གསུངས་
སོ༑ ༑སློབ་དཔོན་ལྔ་དགེ་ཚུལ་གྱི་སྐབས་སུ་འོག་ནས་སྟོན་ལ། མཁན་པོ་གཉིས་སྐབས་
འདིར་བསྟན་པ་ནི། རབ་ཏུ་བྱུང་བའི་མཁན་པོ་ནི་རབ་ཏུ་བྱུང་བའི་བྱ་བ་ཐམས་ཅད་ཀྱི་སྔོན་
དུ་འགྲོ་བས་དང་པོར་བསྟན་ལ། བསྙེན་རྫོགས་ཀྱི་མཁན་པོ་ནི་འདྲ་བའི་ཞར་ལ་འདྲ་བ་
བསྟན་ན་ཚིག་ཉུང་བ་དང་རྟོགས་པར་སླ་བའི་ཕྱིར་ན་སྐབས་འདིར་བསྟན་པའོ། །གཉིས་པ་
དངོས་ཀྱི་དོན་ནི་རབ་ཏུ་འབྱུང་བ་དང་ཞེས་པ་ནས་ཏེ། གནས་པ་ལའོ་ཞེས་པ་ཁྱད་པར་གྱི་
གཞིར་བྱས་ཏེ། ཁྱད་པར་གྱི་ཆོས་ལ་བདུན་ལས། དང་པོ་དགོས་པ་གང་གི་ཕྱིར་གནས་ན།
སངས་རྒྱས་ཀྱི་བཀའ་ཡོངས་སུ་རྫོགས་པར་བྱ་བའི་ཕྱིར་གནས་ཞེས་སྔོན་ཆོག་གི་སྐབས་
ཀྱི་ཊཱི་ཀ་ལས་ཤུགས་ཀྱིས་བསྟན་ཏེ། སངས་རྒྱས་ཀྱི་བཀའི་བརྗོད་བྱ་བསླབ་པ་གསུམ་
རྫོགས་པར་འགྱུར་བ་སྟེ། མཁན་པོ་དང་སློབ་དཔོན་ལ་བརྟེན་ནས་དངོས་སམ་བརྒྱུད་པའི་
སྒོ་ནས་སོ། །
གཉིས་པ་ཆེད་དུ་བྱ་བ་གང་གི་ཕྱིར་གནས་ན། རིབ་ཏུ་འབྱུང་བ་དང་བསྙེན་པར་

རྫོགས་པ་དེའི་ཕྱིར་ཞེས་སོ། །འོ་ན་དགེ་ཚུལ་གྱི་སྡོམ་པ་དེ་མཁན་པོ་ལ་མི་གནས་སམ་ཞེ་
ན༑ གནས་སོ། །འོ་ན་རབ་ཏུ་འབྱུང་བ་དང་། དགེ་ཚུལ་དང་། བསྙེན་པར་རྫོགས་པ་དེའི་
ཕྱིར་ཞེས་མ་སྨོས་པ་དེའི་ཕྱིར་ཞེ་ན། རབ་ཏུ་འབྱུང་བ་མཁན་པོ་ལ་གནས་ཞེས་བསྟན་པས།
དགེ་ཚུལ་གྱི་སྡོམ་པ་ཡང་མཁན་པོ་ལ་བརྟེན་ཅིང་གནས་ཞེས་དོན་གྱིས་གོ་སྟེ། ཊཱིཀ་ལས།
དགེ་ཚུལ་གྱི་སྡོམ་པ་ཡང་རབ་ཏུ་བྱུང་བ་ལ་གནས་པའི་ཕྱིར་ཞེས་གསུངས་སོ། །དཔེར་ན་
རྒྱལ་པོ་ནི་གདན་ལ་གནས། གདན་ཡང་ཁྲི་ལ་གནས་ན་རྒྱལ་པོ་ཡང་ཁྲི་ལ་གནས་པར་
དོན་གྱིས་གོ་བ་བཞིན་ནོ། །གསུམ་པ་གང་ཟག་གང་གནས་ན། རབ་ཏུ་འབྱུང་བ་དང་
བསྙེན་པར་རྫོགས་པར་འདོད་པ་དེ་གནས་ཞེས་སྐབས་ཀྱིས་གྲུབ་བོ། །
བཞི་པ་ཡུལ་གང་ལ་གནས་ན་དགེ་སློང་འགའ་ཞིག་ལ་ཞེས་སོ། །ཊིཀ་ལས་འགའ་
ཞིག་ལ་ཞེས་བྱ་བ་མིང་མ་བསྟན་པ་ལའོ། །དེས་འདི་སྐད་སྟོན་ཏོ། །གང་ཁོ་ན་ལ་གནས་ཏེ་
རབ་ཏུ་བྱུང་བ་དེ་ཁོ་ན་ལ་གནས་ཏེ་བསྙེན་པར་རྫོགས་པར་ངེས་པ་མ་ཡིན་གྱི་འདོད་པས་
འཇུག་པར་རིག་པར་བྱ་སྟེ་ཞེས་སོ། །འོ་ན་དང་པོའི་མཁན་པོས་བསྙེན་པར་རྫོགས་པར་
བྱའོ། །མི་སྟེར་པ་ལ་མཐུས་བཀུག་སྟེའོ་ཞེས་འབྱུང་བ་དང་འགལ་ལོ་ཞེ་ན། འདོད་པས་
འཇུག་ཅེས་སྐབས་འདིར་བསྟན་པ་ནི་མཁན་བུའི་ཆ་ནས་བསྟན་པ་སྟེ། རང་གང་ལ་མོས་
པ་དེ་ལ་བསྙེན་རྫོགས་ཀྱི་མཁན་པོར་ཞུ་བ་སྟེ། དང་པོའི་མཁན་པོ་ཁོ་ན་ལ་ཞུ་དགོས་པར་
མ་ངེས་པའོ། །དང་པོའི་མཁན་པོས་བསྙེན་པར་རྫོགས་པར་བྱ་ཞེས་པ་ནི་མཁན་པོའི་ཆ་
ནས་བསྟན་པས་ཏེ། རང་གི་མཁན་བུ་དེ་དགེ་སློང་གི་སྡོམ་པ་ལེན་པར་འདོད་ཀྱང་གཏད་
པའི་ཡུལ་དེས་གེགས་བྱེད་ན་རང་གི་དགེ་ཚུལ་མཐུས་བཀུག་སྟེ་ཡང་དང་པོའི་མཁན་པོས་
བསྙེན་རྫོགས་བྱ་ཞེས་བསྟན་པའོ། །ལྔ་པ་རྣམ་པ་ཅི་ཞིག་ཏུ་གནས་ན་མཁན་པོ་ཉིད་དུ་
གནས་ཞེས་སོ། །དྲུག་པ་དང་བདུན་པ་གནས་པའི་ཕན་ཡོན་དང་། མི་གནས་པའི་ཉེས་
དམིགས་ནི། མཁན་པོ་དང་ལྡན་པའི་སྡོམ་པ་སྐྱེ་བ་དང་མི་སྐྱེ་བ་སྟེ། གནས་པ་ལའོ་ཞེས་
 

པའི་ཊི་ཀ་ལས། མཁན་པོ་ཉིད་དུ་གནས་པ་ལ་རབ་ཏུ་འབྱུང་བ་དང་བསྙེན་པར་རྫོགས་པ་
དག་ཡོད་ཀྱི་མི་གནས་པ་ལ་མེད་དོ་ཞེས་པ་དང་། ངའི་རབ་ཏུ་འབྱུང་བ་དང་བསྙེན་པར་
རྫོགས་པ་དག་ནི་གཞན་ལ་རག་ལས་པའི་ཕྱིར་དང་། མཁན་པོ་དང་འབྲེལ་པའི་ཕྱིར་ཞེས་
སོ༑ ༑
འོ་ན་ཞུ་བའི་སྐབས་ལས་མཁན་པོ་མེད་ཀྱང་སྡོམ་པ་སྐྱེ་བར་བཤད་པ་དང་འགལ་ཞེ་
ན༑ འགལ་སྤོང་ཞིབ་པར་འོག་ཏུ་འཆད་དོ། །བར་ཆད་དྲིས་ནས་སྐབས་དབྱེ་བ་ནི། སྐབས་
དབྱེའོ་ཞེས་ཁྱད་པར་གྱི་གཞིར་བྱས་ཏེ། ཁྱད་པར་གྱི་ཆོས་ལ་བཞི་ལས། དང་པོ་རྟེན་གང་
གིས་སྐབས་དབྱེ་བ་ནི་དང་པོའི་མཁན་པོ་ཉིད་ཀྱིས་སྐབས་དབྱེའོ། །དང་པོའི་མཁན་པོ་ནི་
དགེ་ཚུལ་གྱི་མཁན་པོ་སྟེ། ཊིཀ་ལས། དགེ་ཚུལ་གྱི་མཁན་པོ་ཉིད་ནི་གཞན་གྱི་མཁན་པོ་
ཉིད་པས་དང་པོ་ཡིན་པའི་ཕྱིར་ཞེས་སོ། །དེའི་ཚེ་ན་མཁན་པོར་གྱུར་མ་ཟིན་ཡང་དང་པོའི་
མཁན་པོ་ཞེས་བརྗོད་པ་འགལ་ཞེ་ན། རྒྱུ་ལ་འབྲས་བུའི་མིང་གིས་བཏགས་པ་སྟེ། མཁན་
པོ་བྱེད་པར་འགྱུར་པ་ལ་མཁན་པོ་ཞེས་བརྗོད་པའོ། །གཉིས་པ་བྱ་བ་ཅི་ཞིག་བསྒྲུབས་
ནས་སྐབས་དབྱེ་བ་ནི་བར་ཆད་དྲིས་ནས་སྐབས་དབྱེའོ། །གསུམ་པ་ཡུལ་གང་ལ་སྐབས་
དབྱེ་བ་ནི་ཡོངས་སུ་དག་པ་ལ་སྐབས་དབྱེའོ། །བཞི་པ་ཚུལ་ཇི་ལྟར་སྐབས་དབྱེ་བ་ནི། ཁོ་
བོས་ཁྱོད་རབ་ཏུ་དབྱུང་བར་བྱའོ་ཞེས་སྐབས་དབྱེའོ། །ལེན་པ་པོ་ཡོངས་སུ་དག་ན་ཡང་
བདག་ཉིད་ལ་འཁོར་སྐྱོང་བའི་ནུས་པ་མེད་ན་ནི་སྐབས་མི་དབྱེ་སྟེ། སྤྲུལ་པའི་གླེང་གཞིས་
ཤེས་སོ། །ཡོངས་སུ་དག་པ་དང་འཁོར་སྐྱོང་བའི་ནུས་པ་ཡོད་པ་སྟེ། དེ་གཉིས་ཚོགས་ན་ནི་
སྐབས་དབྱེའོ། །སྡོམ་པ་རྣམས་སྦྱིན་པའི་གོ་རིམ་བསྟན་པ་ནི། དགེ་བསྙེན་ཉིད་དང་དགེ་
ཚུལ་ཉིད་དང་དགེ་སློང་ཉིད་དག་གི་ཞེས་སོ། །འདིའི་སྤྱི་དོན་ལ་གཉིས་ལས་དང་པོ་དགོས་
པའི་དོན་ནི། ཚིག་ལས་འདས་པའི་ལྟུང་བ་མི་འབྱུང་བ་དང་། སྡོམ་པ་བརྟན་པར་འགྱུར་
བའོ། །
 

དེ་ལ་གཉིས་ཏེ། གཉེན་པོ་གོམས་པའི་སྒོ་ནས་བརྟན་པ་དང་། བརྟན་པ་རིམ་གྱིས་
མི་སྤང་བའི་སྒོ་ནས་བརྟན་པའོ། །དང་པོ་ནི་མདོ་སྡེ་ལས་ཁྲིམས་གསུམ་པོ་རིམ་གྱིས་
མནོས་ན་རིམ་གྱིས་ཆོས་ཀྱི་རོ་བྲོ་བ་ཐོབ་ཅིང་མོས་པ་བརྟན་པ་མི་ཤིགས་པར་འགྱུར་རོ་
ཞེས་སོ། །གཉིས་པ་ནི། དགེ་སློང་གི་བསླབ་པ་ཕུལ་ཡང་དགེ་ཚུལ་ལ་སོགས་པའི་བསླབ་
པ་མི་སྤོང་བ་སྟེ། བདག་ཁྱིམ་པའམ་དགེ་ཚུལ་ལམ་ཞེས་སོ། །
གཉིས་པ་བསྡུས་པའི་དོན་ལ་གསུམ་ལས། དང་པོ་སྡོམ་གསུམ་སྔ་མའི་འཇུག་
ཐོགས་སུ་ཕྱི་མ་རུང་མི་རུང་གི་དོན་ནི། སྡོམ་པ་ལེན་པ་པོ་ཁྱིམ་པ་ལོ་ཉི་ཤུ་ལོན་པ་ལ་ནི་
སྡོམ་གསུམ་སྔ་མའི་མཇུག་ཐོགས་སུ་ཕྱི་མ་རུང་སྟེ། ལུང་ཕྲན་ཚེགས་ལས་ཡོ་བྱད་དྲུག་རྙེད་
ནས་རབ་ཏུ་དབྱུང་བར་བྱ་ཞིང་བསྙེན་པར་རྫོགས་པར་བྱའོ་ཞེས་གསུངས་པས་ཤེས་ཏེ།
གཞན་དུ་ན་ཡོ་བྱད་དྲུག་ཚང་བ་དོན་མེད་པའི་ཕྱིར་རོ། །ཤཱཀྱ་དང་མེ་པ་རལ་པ་ཅན་མ་
གཏོགས་པའི་མུ་སྟེགས་ཅན་གྱིས་སྡོམ་པ་ནོད་པ་དང་བུད་མེད་ཀྱིས་སྡོམ་པ་ནོད་པ་ལ་ནི།
སྡོམ་གསུམ་སྔ་མའི་མཇུག་ཐོགས་སུ་ཕྱི་མ་མི་རུང་སྟེ། དགེ་བསྙེན་ཉིད་ལ་ཟླ་བ་བཞི་
གནས་དགོས་པའི་ཕྱིར་དང་། དགེ་ཚུལ་མའི་མཇུག་ཐོགས་སུ་བསྙེན་རྫོགས་བྱས་ན་ཚིག་
ལས་འདས་པའི་ཉེས་པར་འགྱུར་བའི་ཕྱིར་ཏེ་གོ་རིམ་བཞིན་ནོ། །
གཉིས་པ་བསླབ་ཚིག་སྔ་མ་མེད་པ་ལ་ཕྱི་མ་སྐྱེ་མི་སྐྱེའི་དོན་ལ་གཉིས་ལས། དང་པོ་
རང་ལུགས་བཞག་པ་ནི། ཚིག་སྔ་མ་མེད་ཀྱང་རྒྱུ་གཞན་ཚང་ན་ཚིག་ཕྱི་མའི་སྡོམ་པ་སྐྱེ་སྟེ།
ཚིག་སྔ་མ་མེད་པ་ལ་ནི་ཉེས་བྱས་ཙམ་དུ་ཟད་དོ་ཞེས་གསུངས་པ་དང་། ཊཱི་ཀ་ལས་ཀྱང་
ཉེས་བྱས་ཙམ་དུ་ཟད་ཀྱི་དེ་ལ་ནི་སྡོམ་པ་སྐྱེའོ་ཞེས་པ་དང་། དེ་ནི་རྣམ་པར་བཞག་པ་བསྟན་
པ་ཡིན་གྱི་འབྱུང་བའི་རྒྱུ་བསྟན་པ་ནི་མ་ཡིན་ཏེ། ཞེས་ཀྱང་ཊཱི་ཀ་ལས་བཤད་པས་ཤེས་སོ། །
གཉིས་པ་གཞན་ལུགས་དགག་པ་ནི། འདིར་ཁ་ཅིག་ན་རེ་གཞན་དེ་ལྟར་ཡིན་ཡང་
རབ་ཏུ་བྱུང་བ་བར་མ་མེད་ན་དགེ་ཚུལ་དང་དགེ་སློང་གི་སྡོམ་པ་མི་སྐྱེ་སྟེ། ཊཱི་ཀ་ལས་དགེ་

ཚུལ་ཉིད་རབ་ཏུ་བྱུང་བ་ཁོ་ན་ལ་བྱེད་ཞེས་པ་དང་། རིགས་པས་ཀྱང་རབ་ཏུ་མ་བྱུང་བ་ལ་
དགེ་ཚུལ་དང་དགེ་སློང་གི་སྡོམ་པ་སྐྱེ་ན་ནི། རབ་ཏུ་མ་བྱུང་བར་དགེ་ཚུལ་དང་དགེ་སློང་གི་
སྡོམ་པ་མནོས་ན། དགེ་ཚུལ་དང་དགེ་སློང་གི་སྡོམ་པ་དེ་ཁྱིམ་པའི་སྡོམ་པ་ཡིན་ནམ་རབ་ཏུ་
བྱུང་བའི་སྡོམ་པ་ཡིན། སྔ་མ་ལྟར་ན་གཞུང་དང་འགལ་ལ། ཕྱི་མ་ལྟར་ན་རྒྱུ་རབ་ཏུ་བྱུང་བ་
མ་བྱས་པར་འབྲས་བུ་རབ་ཏུ་བྱུང་བའི་སྡོམ་པ་སྐྱེས་ན་རྒྱུ་འབྲས་འཆོལ་བར་འགྱུར་རོ་ཞེས་
ཟེར་རོ། །
དེ་དག་དགག་པ་ལ་གཉིས་ལས། དང་པོ་གནོད་བྱེད་བརྗོད་པ་ནི། ཚིག་སྔ་མ་མེད་པ་
ལ་ནི་ཉེས་བྱས་ཙམ་དུ་ཟད་དོ་ཞེས་པ་དང༌། གླིང་གཞིའི་སྡོམ་ལས། རབ་ཏུ་མ་བྱུང་བསྙེན་
པར་རྫོགས། ཞེས་གསུངས་པ་དང་། དེའི་སྡོམ་བཤད་ལས་བཙུན་པ་ཁྱིམ་པ་རབ་ཏུ་མ་
བྱུང་བ་ཞིག་བསྙེན་པར་རྫོགས་པར་བགྱིད་ན་བསྙེན་པར་རྫོགས་པ་ཞེས་བགྱིའམ་མ་
རྫོགས་པ་ཞེས་བགྱི། ཨུ་པ་ལི་བསྙེན་པར་རྫོགས་མོད་ཀྱི་བསྙེན་པར་རྫོགས་པར་བྱེད་པ་
ནི་འདས་པ་དང་བཅས་པར་འགྱུར་རོ་ཞེས་རབ་ཏུ་བྱུང་བ་མ་བྱས་པ་ལ་དགེ་སློང་གི་སྡོམ་པ་
སྐྱེ་བར་གསུངས་པས། དགེ་ཚུལ་གྱི་སྡོམ་པ་སྐྱེ་བ་ལྟ་ཅི་སྨོས། རིགས་པས་ཀྱང་རབ་ཏུ་བྱུང་
བ་ནི་མཁན་པོ་ཁོ་ན་ལས་འཐོབ་ལ། མཁན་པོ་མེད་པ་ལ་སྡོམ་པ་སྐྱེ་བར་གསུངས་པས་
གནོད་དོ། །དེ་ཡང་ཊིཀ་ལས། རབ་ཏུ་འབྱུང་བ་ནི་མཁན་པོ་ཁོ་ན་ལས་འགྱུར་ལ་ཞེས་པ་
དང་། མཁན་པོ་མེད་པ་ཉིད་ལ་ཡང་ངོ་ཞེས་སོ། །
གཉིས་པ་སྒྲུབ་བྱེད་གཞག་པ་ནི། ཊཱི་ཀ་ལས་དགེ་ཚུལ་ཉིད་རབ་ཏུ་བྱུང་བ་ཁོ་ན་ལ་
བྱེད་ཅེས་པ་དེ་ཉེས་མེད་ཀྱི་ཆོ་གའི་གོ་རིམ་ཙམ་བསྟན་པ་ཡིན་ལ། སྔར་རབ་ཏུ་བྱུང་བ་མ་
བྱས་པ་ལ་རབ་ཏུ་བྱུང་བ་དགེ་ཚུལ་གྱི་སྡོམ་པ་སྐྱེ་ན་ནི། རྒྱུ་འབྲས་འཆོལ་པར་འགྱུར་ཞེས་
ཁྱོད་ཟེར་ཡང་། རྒྱུ་འབྲས་འཆོལ་པར་མི་འགྱུར་ཏེ། རབ་ཏུ་བྱུང་བ་བར་མ་ཉིད་ལ་ཡང་
མཚུངས་པས་སོ། །གསུམ་པ་གང་ཟག་གཅིག་ལ་སྡོམ་པ་གསུམ་ཇི་ལྟར་གནས་ཚུལ་ནི་
 

གསུམ་ལས། དང་པོ་གཞན་ལུགས་དགག་པ་ནི། ཁ་ཅིག་ན་རེ། དགེ་བསྙེན་དགེ་ཚུལ་
དགེ་སློང་གི་སྡོམ་པ་གསུམ་རིམ་གྱིས་བླངས་ནས་སྡོམ་པ་སྔ་མ་ལས་ཕྱི་མར་གནས་གྱུར་པ་
སྟེ་ན་ཚོད་ཀྱི་གནས་སྐབས་གསུམ་བཞིན་ནོ། །དེ་དང་མཐུན་པར་ལུང་ཞུ་བའི་འགྲེལ་པ་
ལས་གཞོན་ནུ་དང་དར་ལ་བབ་པ་དང་རྒན་པོ་ཉིད་བཞིན་དུ་རབ་ཏུ་བྱུང་བ་བསྙེན་པར་མ་
རྫོགས་པ་ཉིད་དང་། བསྙེན་པར་རྫོགས་པའི་གནས་སྐབས་རྣམས་ནི་རྟེན་ཐ་དད་པར་བྱེད་
པ་ཉིད་མ་ཡིན་ཞེས་བཤད་དོ་ཞེ་ན། གཞུང་དེ་ནི་རྟེན་གང་ཟག་གི་རྒྱུད་ཐ་དད་པ་མ་ཡིན་
ཞེས་བསྟན་པ་ཡིན་ཏེ་གཞན་དུ་ན་མཛོད་འགྲེལ་ལས། དེ་ལྟར་མ་ཡིན་ན་དགེ་སློང་གི་
བསླབ་པ་ཕུལ་བས་སྡོམ་པ་གསུམ་ཆར་གཏོང་བར་འགྱུར་བ་ཞིག་ན་དེ་ནི་མི་འདོད་དོ། །དེ་
ལྟ་བས་ན་སྡོམ་པ་དེ་དག་ནི་ཐ་དད་པ་ཁོ་ནའོ་ཞེས་གསུངས་པ་དང་འགལ་ལོ། ། །
གཉིས་པ་རང་ལུགས་བཞག་པ་ནི། བྱེ་བྲག་སྨྲ་བ་ལྟར་ན་སྡོམ་པ་གསུམ་རིམ་གྱིས་
མནོས་པ་ན་དགེ་སློང་གཅིག་གི་རྒྱུད་ལ་སྡོམ་པ་རྫས་ཐ་དད་གསུམ་དང་ལྡན་པ་སྟེ། ཊཱི་ཀ་
ལས། ཚིག་ཕྱི་མ་དེར་བསྙེན་པར་རྫོགས་པ་ཉིད་དོ། །དེ་ལ་ཡང་ཚིག་སྔ་མ་དེ་དང་ལྡན་པ་
ཉིད་ཡིན་ཏེ་ཞེས་གསུངས་པ་དང་། མཛོད་ལས། ཐ་དད་དེ་དག་འགལ་པ་མེད་གསུངས་
སོ༑ ༑མཛོད་འགྲེལ་ལས་ཀྱང་། དོང་ཙེ་གཅིག་དང་གཉིས་ཞེས་བྱ་བ་བཞིན་དུ་ཐ་དད་དེ་
དག་ནི་མ་འདྲེས་པ་ཉིད་དེ། སྡོམ་པ་གསུམ་དག་ལ་སྲོག་གཅོད་པ་སྤོང་བ་གསུམ་ནས་ལྷག་
མ་རྣམས་ཀྱང་དེ་དང་འདྲའོ་ཞེས་སོ། །མཛོད་ཀྱི་འགྲེལ་བཤད་ལས་ཀྱང་དགེ་སློང་གི་རྒྱུད་
གཅིག་ལ་སྲོག་གཅོད་པ་སྤོང་བ་གསུམ་ཡོད་ལ་ཞེས་སོ། ། །
གསུམ་པ་ཧ་ཅང་ཐལ་བ་སྤང་བ་ནི། ཁ་ཅིག་ན་རེ། སྡོམ་པ་གསུམ་ལྡན་གྱི་དགེ་སློང་
གཅིག་གིས་མི་གཅིག་བསད་པ་ལ་ཡང་ཉེས་པ་གསུམ་འབྱུང་སྟེ། སྡོམ་པ་ཐ་དད་གསུམ་
དང་འགལ་བར་བྱས་པའི་ཕྱིར་རོ། །དེ་ཡང་ཕམ་པ་དང་ཕམ་པ་དང་འདྲ་བའི་ཉེས་བྱས་
དང༌། བསོད་ནམས་མ་ཡིན་པ་དང་གསུམ་གསུམ་འབྱུང་ཞེས་ཟེར་རོ། །དེ་ནི་མི་རིགས་ཏེ་
 

ལུང་རྣམ་འབྱེད་ཀྱི་འགྲེལ་པ་ལས་གསོད་བྱེད་གང་ཟག་གཅིག་གིས་སྲོག་ཆགས་གཅིག་
བསད་ན་སྲོག་ཆགས་གཅིག་བསད་པ་ལ་ལས་ཀྱི་དངོས་གཞི་གཉིས་མི་སྲིད་པའི་ཕྱིར་རོ་
ཞེས་གསུངས་པས་གནོད་དེ། ཉེས་པ་གསུམ་བཅས་པ་ལ་དགོས་པ་མེད་པའི་ཕྱིར་རོ། །
དགེ་སློང་གི་སྡོམ་པ་ཐོབ་པ་ན་སྡོམ་པ་སྔ་མ་གཉིས་ཀྱི་རྒྱུན་བག་ལ་ཞ་བའི་ཕྱིར་སྡོམ་པ་སྔ་
མ་གཉིས་ཀྱི་ཆ་ནས་ཉེས་པ་ལོགས་ཤིག་ཏུ་མི་འབྱུང་སྟེ། དཔེར་ན་ཉི་མ་ཤར་བ་ན་ཟླ་བ་
དང་སྐར་མའི་འོད་བག་ལ་ཞ་བའི་ཕྱིར། འོད་དེ་གཉིས་ཀྱི་ཆ་ནས་གྲིབ་མ་ལོགས་ཤིག་ཏུ་
མི་འབྱུང་བ་བཞིན་ནོ། །
ཡན་ལག་གི་དོན་ནི། དགེ་བསྙེན་ཉིད་དང་ཞེས་པ་འདི་ལ་གསུམ་ལས། དང་པོ་
དགེ་བསྙེན་གྱི་དབྱེ་བ་ནི། ཉན་ཐོས་ཀྱི་གཞུང་ནས་བཤད་ཚོད་ཀྱི་དགེ་བསྙེན་བདུན་ཡོད་
པ་ལས། མིང་ཆེན་གྱི་མདོ་དང་། མཛོད་འགྲེལ་ལས་ལྔ་གསུངས་ཏེ། སྐྱབས་གསུམ་འཛིན་
པའི་དགེ་བསྙེན་དང་། སྣ་གཅིག་སྤྱོད་པའི་དང་། ཕྱོགས་གཅིག་སྤྱོད་པའི་དང་། ཕལ་ཆེར་
སྤྱོད་པ་དང་། ཡོངས་སུ་རྫོགས་པར་སྤྱོད་པའི་དགེ་བསྙེན་ཞེས་གསུངས་པ་དང༌། ཚངས་
པར་སྤྱོད་པའི་དགེ་བསྙེན་དང་། གོ་མིའི་དགེ་བསྙེན་དང་བདུན་ནོ། །དེ་ལ་སྐྱབས་གསུམ་
འཛིན་པའི་དགེ་བསྙེན་ནི། སྡོམ་པ་མ་བླངས་ཀྱང་གསུམ་ལ་སྐྱབས་སུ་འགྲོ་བ་ལ་གནས་
པའོ། །འདིར་མཛོད་འགྲེལ་ལས། སྐྱབས་སུ་འགྲོ་བ་ཁོ་ནས་དགེ་བསྙེན་དུ་འགྱུར་རམ་ཞེ་ན།
ཉི་འོག་པ་རྣམས་ན་རེ་སྡོམ་པ་མེད་ཀྱང་སྐྱབས་གསུམ་འཛིན་པའི་དགེ་བསྙེན་དུ་འགྱུར་རོ་
ཞེས་ཟེར་རོ། །
ཁ་ཆེ་བ་རྣམས་ན་རེ། སྡོམ་པ་མེད་པར་མི་འགྱུར་རོ་ཞེས་ཟེར་རོ་ཞེའོ། །སྣ་གཅིག་
སྤྱོད་པའི་དགེ་བསྙེན་ནི་ཉེས་པའི་རྩ་བ་བཞི་པོ་ལས་གང་ཡང་རུང་བ་གཅིག་བསྲུང་བའོ། །
ཕྱོགས་གཅིག་སྤྱོད་པའི་དགེ་བསྙེན་ནི་ཉེས་པའི་རྩ་བ་བཞི་ཆང་དང་ལྔ་ལས་གང་ཡང་རུང་
བ་གཉིས་བསྲུང་བའོ། །ཕལ་ཆེར་སྤྱོད་པའི་དགེ་བསྙེན་ནི་ལྔ་པོ་དེ་དག་ལས་གང་ཡང་རུང་
 

་
བ་གསུམ་མམ་བཞི་བསྲུང་བའོ། །སྣ་གཅིག་སྤྱོད་པ་ལ་སོགས་པ་གསུམ་པོ་དེ་དག་ནི་བྱེ་
བྲག་སྨྲ་བ་ལྟར་ན། དང་པོ་ཡོངས་རྫོགས་ཀྱི་དགེ་བསྙེན་གྱི་སྡོམ་པ་བླངས་ནས་བར་དུ་
ཉམས་ཏེ་སྣ་གཅིག་བསྲུང་བའམ་ཕལ་ཆེར་བསྲུང་བ་ཡིན་གྱི་ལེན་པའི་ཚེ་ཉིད་ན་སྣ་གཅིག་
བསྲུང་བ་ལ་སོགས་པ་བླངས་ན་ཡན་ལག་ངེས་པའི་ཕྱིར་སྡོམ་པ་མི་སྐྱེ་སྟེ། བར་མའི་དགེ་
བ་ཙམ་དུ་འདོད་དོ། །མདོ་སྡེ་པ་ལྟར་ན་ཡན་ལག་ངེས་པ་ལ་ཡང་སྡོམ་པ་སྐྱེ་བར་འདོད་
ཅིང་། ལེན་པའི་ཚེ་ཉིད་ནས་སྣ་གཅིག་བསྲུང་བ་ལ་སོགས་པ་བླངས་པས་སྣ་གཅིག་བསྲུང་
བའམ་ཕལ་ཆེར་བསྲུང་བའི་སྡོམ་པ་ཐོབ་པར་འདོད་དོ། །དེ་དང་མཐུན་པར་འཕགས་པ་
ཐོགས་མེད་ཀྱི་རྣམ་པར་གཏན་ལ་དབབ་པ་བསྡུ་བ་ལས་དགེ་བསྙེན་གྱི་སྡོམ་པ་བརྒྱ་ཐམ་
པ་གསུངས་ཏེ། །
དེ་ཡང་སྣ་གཅིག་སྤྱོད་པ་ལ་སོགས་པ་རྣམས་ཀྱི་བྱེ་བྲག་གི་དབྱེ་བ་ལ་སོགས་པ་ཡིན་
ནོ༑ །ཡོངས་སུ་རྫོགས་པའི་དགེ་བསྙེན་ནི་དགེ་བསྙེན་གྱི་བསླབ་པ་ལྔ་ཆར་ཚང་བས་ཡོངས་
སུ་རྫོགས་པ་སྟེ། མི་ཚངས་སྤྱོད་ཙམ་པོ་མི་བསྲུང་བ་ཡང་ལོག་གཡེམ་བསྲུང་བའོ། །ཚངས་
པར་སྤྱོད་པའི་དགེ་བསྙེན་ནི། ལུང་རྣམ་འབྱེད་ལས་རབ་ཏུ་འབྱུང་མི་ནུས་ན་ལྔ་པ་ཚངས་
པར་སྤྱོད་པའི་བསླབ་པའི་གཞི་ལོངས་ཤིག་ཅེས་གསུངས་སོ། །དེའི་འགྲེལ་པ་ལས། མི་
ཚངས་པར་སྤྱོད་པ་གཏན་སྤངས་པ་ཡིན་པས་ལྔ་པ་ཚངས་པར་སྤྱོད་པ་ཞེས་བྱ་སྟེ། ཁྱིམ་
སྤངས་པའི་དགེ་བསྙེན་བསླབ་པའི་གཞི་ལྔ་བླངས་པ་ཡིན་ནོ་ཞེས་པ་དང་། ཊཱི་ཀ་ལས་
ཀྱང་། ཁྱིམ་པ་ཉིད་ལ་ཡང་ཇི་སྲིད་འཚོའི་བར་དུ་གྲོང་པའི་ཆོས་ལས་ཕྱིར་བཟློག་པའོ་ཞེས་
སོ༑ ༑གོ་མའི་དགེ་བསྙེན་ནི་ཐུབ་པའི་དགོངས་པའི་རྒྱན་ལས་གསོ་སྦྱོང་གི་སྡོམ་པ་ཁོ་ན་ཇི་
སྲིད་འཚོའི་བར་དུ་ལེན་པ་ནི་གོ་མིའི་སྡོམ་པ་ཡིན་ནོ་ཞེས་བྱ་བ་ནི་གདམས་ངག་གོ་ཞེས་
བཤད་དོ། །སྡོམ་པ་བརྒྱད་པའི་འགྲེལ་པ་ལས་ཀྱང་། བསྙེན་གནས་ཡན་ལག་བརྒྱད་པ་ཇི་
སྲིད་འཚོའི་བར་དུ་བླངས་པ་ནི་གོ་མིའི་སྡོམ་པ་བླངས་པ་ཡིན་ནོ་ཞེས་བཤད་ཅིང་། དེ་ལྟར་

སློབ་དཔོན་མཆེ་བའི་སྡེས་ཀྱང་བཤད་དོ། །
དེ་ཡང་ཐམས་ཅད་ཡོད་སྨྲའི་སྡེ་པ་ལ་ནི་གོ་མི་མེད་ལ་ཕལ་ཆེན་སྡེ་པ་ལ་ཡོད་ཅེས་དཱི་
པཾ་ཀ་ར་ཤྲཱི་ཛྙཱ་ན་གསུངས་ཞིང་། གནས་བརྟན་པའི་མན་དག་བརྒྱུད་པ་ལས་ཀྱང་བྱུང་ངོ་། །
གལ་ཏེ་དགེ་བསྙེན་བརྒྱད་ཡོད་པར་རིགས་ཏེ། མདོ་སྡེ་ལས། ནམ་འཚོའི་བར་གྱི་ཁྲིམས་
མ་མནོས་ཀྱང་ཡན་ལག་བརྒྱད་པ་མནོས་པ་དེ་ལ་ཡང་དགེ་བསྙེན་ཞེས་བྱའོ་ཞེས་གསུངས་
སོ་ཞེ་ན། དེ་ནི་མིང་དགེ་བསྙེན་ཞེས་བཏགས་ཀྱང་དོན་དགེ་བསྙེན་རང་མཚན་པ་མ་ཡིན་ཏེ།
མཛོད་ལས། གཞན་ལའང་བསྙེན་གནས་ཡོད་མོད་ཀྱི། ཞེས་དགེ་བསྙེན་ལས་གཞན་ལ་
ཡང་བསྙེན་གནས་ཡོད་ཅེས་དེ་དགེ་བསྙེན་ལས་གཞན་ཡིན་པར་གསུངས་པ་དང་། བསྙེན་
གནས་ནི་བཤན་པ་ལ་སོགས་པ་དག་གིས་ཀྱང་འཐོབ་ལ། དེ་དག་ནི་དགེ་བསྙེན་ཡིན་པར་
མི་རིགས་ལ་སངས་རྒྱས་ཀྱི་འཁོར་རྣམ་བཞིར་གཏོགས་པར་མི་རིགས་པའི་ཕྱིར་རོ། །དེ་
ལྟར་ན་ཉན་ཐོས་ཀྱི་གྲུབ་མཐའ་ཙམ་ལ་ལྟོས་ནས་དགེ་བསྙེན་བདུན་ཡིན་ལ། ཁྱད་པར་དུ་
ཁ་ཆེ་བྱེ་བྲག་ཏུ་སྨྲ་བའི་ལུགས་ཀྱི་དགེ་བསྙེན་མཚན་ཉིད་པ་ནི་ལྔ་པ་དང་དྲུག་པ་སྟེ། དགེ་
བསྙེན་དེ་གཉིས་ཁོ་ན་ཡིན་ལ། སྐབས་འདིར་བླང་པ་ནི་ཡོངས་རྫོགས་ཀྱི་དགེ་བསྙེན་གྱི་
སྡོམ་པ་སྟེ་གཞི་དང་ཀརྨ་ཤ་ཏཾ་ལས་བསླབ་པ་བརྗོད་པའི་ཆོ་གས་ཤེས་སོ། །་
གཉིས་པ་དགེ་བསྙེན་གྱི་ངོ་བོ་ལ། ཡོངས་རྫོགས་ཀྱི་དགེ་བསྙེན་གྱི་ངོ་བོ་ནི། སྡོམ་པ་
དང་ལྡན་པའི་གང་ཟག་སྟེ། མཛོད་འགྲེལ་ལས། སྤང་བྱ་ལྔ་སྤོང་བ་ཡང་དག་པར་བླངས་
པ་ནི་དགེ་བསྙེན་ཡིན་ནོ་ཞེས་སོ། །གསུམ་པ་དགེ་བསྙེན་གྱི་སྒྲ་བཤད་ནི། ཨུ་པ་སི་ཀ་ཞེས་
ཏེ༑ ཨུ་པ་ནི་ཉེ་བའམ་བསྙེན་པ་ཡིན་ལ། སི་ཀ་ནི་དགེ་བ་ཡིན་པས་དགེ་བསྙེན་ཞེས་བྱ་སྟེ།
གཞི་འགྲེལ་ལས། དགེ་བའི་ཆོས་ལ་བསྙེན་བཀུར་བྱེད་པའི་ཕྱིར་དང་བསླབ་པའི་གཞི་ཇི་
སྐད་གསུངས་པ་དག་སྲུང་བར་བྱེད་པའི་ཕྱིར་རོ་ཞེས་སོ། །དགེ་ཚུལ་ཉིད་དང་ཞེས་པ་འདི་
ལ་གསུམ་ལས། དང་པོ་དགེ་ཚུལ་གྱི་དབྱེ་བ་ནི་མཚན་གྱི་སྒོ་ནས་ཕྱེ་ན་དགེ་ཚུལ་ཕ་མ་
 

གཉིས་ཏེ། དགེ་ཚུལ་གཉིས་ཀྱིས་ཀྱང་ངོ་ཞེས་པ་དང་། ཊཱི་ཀ་ལས། དགེ་ཚུལ་གཉིས་ཀྱིས་
རིན་ཆེན་རེག་ཅེས་སོ། །གཉིས་པ་དགེ་ཚུལ་གྱི་ངོ་བོ་ནི། སྤང་བྱ་བཅུ་སྤོང་བའི་སྡོམ་པ་དང་
ལྡན་པའི་གང་ཟག་སྟེ། མཛོད་འགྲེལ་ལས། སྤང་བྱ་བཅུ་སྤོང་བ་ཡང་དག་པར་བླངས་པས་
ནི་དགེ་ཚུལ་ཡིན་ནོ། །གསུམ་པ་དགེ་ཚུལ་གྱི་སྒྲ་བཤད་ནི། པཎྜི་ཏ་ཛྷཱ་ན་ཤྲཱིའི་ཞལ་ནས་སཾ་
སྐྲྀ་ཏའི་སྐད་དུ་ཤྲ་མ་ཎ་ལ་ཨ་ར་ག་ཙ་ཏི་ཞེས་སྒྲའི་རྐྱེན་བྱིན་པས། མིག་མཆི་མས་གང་བ་
དང་འདྲ་བས་ན་དགེ་ཚུལ་ཞེས་བྱ་སྟེ། མིག་མཆི་མས་གང་བ་དེས་ཐག་ཉེ་བར་མཐོང་ཡང་
ཐག་རིང་བ་མི་མཐོང་བ་ལྟར། དགེ་ཚུལ་ཡང་རང་གི་བསླབ་པ་སྟོན་པའི་འདུལ་བ་ཉན་དུ་
རུང་ཡང་། དགེ་འདུན་དང་འབྲེལ་པའི་ཆོ་ག་རྣམས་སྤྱིར་བཏང་ལ་ཐོས་སུ་མི་རུང་བས་ན་
དགེ་ཚུལ་ཞེས་བྱའོ། །འཕྲལ་སྐད་དུ་ཙི་ལུ་ཞེས་པ་གཡོག་པོ་ཞེས་པ་སྟེ། བླ་མའི་བྱ་བ་ལ་
ངལ་ཞིང་དུབ་པའི་དོན་གྱིས་ན་དགེ་ཚུལ་ཞེས་བྱའོ། །དགེ་སློང་ཉིད་དག་གིས་ཞེས་པ་འདི་
ལ་གསུམ་ལས། དང་པོ་དགེ་སློང་གི་དབྱེ་བ་ནི། རྣམ་འབྱེད་ལས། མིང་གི་དགེ་སློང་དང་།
ཁས་འཆེ་བའི་དང་། སློང་བའི་དང་། ཉོན་མོངས་པ་བཅོམ་པའི་དང་། གསོལ་བ་དང་བཞིའི་
ལས་ཀྱིས་བསྙེན་པར་རྫོགས་པའི་དགེ་སློང་དང་ལྔར་ཕྱེ་སྟེ། དགེ་སློང་བཏགས་པ་བ་དང་
མཚན་ཉིད་པ་ཅི་རིགས་པའོ། །མཚན་གྱི་སྒོ་ནས་ཕྱེ་ན་དགེ་སློང་ཕ་མ་གཉིས། དགེ་སློང་
དང་དགེ་སློང་མ་བསྙེན་པར་རྫོགས་པ་དང་ཞེས་སོ། །
གཉིས་པ་དགེ་སློང་གི་ངོ་བོ་ནི། སྤོང་བ་བདུན་འཁོར་དང་བཅས་པ་སྤང་བྱ་མཐའ་
དག་སྤོང་བའི་སྡོམ་པ་དང་ལྡན་པའི་གང་ཟག་སྟེ། ཊཱི་ཀ་ལས། སྤོང་བ་བདུན་འཁོར་དང་
བཅས་པ་ཞེས་པ་དང་། མཛོད་འགྲེལ་ལས། ལུས་དང་ངག་གི་ལས་སྤང་བར་བྱ་བ་ཐམས་
ཅད་སྤང་བ་ཡང་དག་པར་བླངས་པ་ནི་དགེ་སློང་ཡིན་ཞེས་སོ། །གསུམ་པ་དགེ་སློང་གི་སྒྲ་
བཤད་ནི། བིཀྲུ་ཞེས་པའི་སྒྲ་ལས་དྲངས་ན་དགེ་བ་མྱ་ངན་ལས་འདས་པའི་དོན་འཚོལ་
ཞིང་ཆོས་དང་ལྡན་པའི་བསོད་སྙོམས་སློང་བས་ན་དགེ་སློང་ཞེས་མཁན་པོ་ཛི་ན་མི་ཏྲ་ལ་
 

སོགས་པ་བཞེད་དོ། །མདོ་སྡེ་ལས་ནི། དགེ་བ་སློང་དང་ཟས་སློང་དང་། །ཉེ་བར་ཞི་དང་
ཆགས་སྤངས་དང་། །ལེགས་པར་འཚོ་དང་ལམ་ཞུགས་དང་། །ཡིད་འོང་ཕྱིར་ན་དགེ་སློང་
ཡིན། །ཞེས་རྣམ་པ་བདུན་གསུངས་སོ། །སྔ་མ་སྔ་མ་བསྙེན་པར་མ་རྫོགས་པ་ལ་ཕྱི་མ་ཕྱི་
མ་མི་བྱའོ། །
འོ་ན་དགེ་བསྙེན་དང་དགེ་ཚུལ་ལ་བསྙེན་པར་རྫོགས་པའི་སྒྲ་མི་རིགས་སོ་ཞེ་ན། སྒྲ་
ཡངས་དོག་གཉིས་ལས། སྒྲ་དོག་པའི་དབང་དུ་བྱས་ན་ལུང་རྣམ་འབྱེད་ལས། རྫོགས་པར་
བསྙེན་པ་ནི་གཉིས་ཏེ། དགེ་སློང་དང་དགེ་སློང་མའོ། །དེ་ལས་གཞན་པ་ནི་རྫོགས་པར་མ་
བསྙེན་པའོ་ཞེས་གསུངས་པས་བསྙེན་པར་རྫོགས་པའི་སྒྲ་དགེ་སློང་ཕ་མ་ཁོ་ན་ལ་འཇུག་
ཀྱང༌། སྒྲ་ཡངས་པའི་དབང་དུ་བྱས་ནས་དགེ་བསྙེན་དང་དགེ་ཚུལ་ལ་ཡང་བསྙེན་པར་
རྫོགས་པའི་སྒྲ་འཇུག་སྟེ། ཊཱི་ཀ་ལས། རྫོགས་པ་ཞེས་བྱ་བ་ནི་གནོད་པ་ཐམས་ཅད་དང་
བྲལ་བའི་དངོས་པོ་ལ་བྱ་སྟེ། མྱ་ངན་ལས་འདས་པ་ཡང་དེ་ལྟ་བུའི་རང་བཞིན་ཡིན་ནོ། །
བསྙེན་པ་ཞེས་བྱ་བ་ནི་ཉེ་བའི་ཚིག་ཡིན་ཏེ་དེའི་ཕྱིར་བསམ་པ་ཐམས་ཅད་ཀྱིས་མྱ་ངན་
ལས་འདས་པ་དང་ཉེ་བར་གྱུར་པ་ནི་བསྙེན་པར་རྫོགས་པ་ཡིན་ནོ་ཞེས་གསུངས་པས།
རྫོགས་པ་མྱ་ངན་ལས་འདས་པ་ལ་བསྙེན་པ་ནི་དགེ་བསྙེན་དང་དགེ་ཚུལ་ཡང་ཡིན་པའི་
ཕྱིར་རོ། །དགེ་བསྙེན་གྱི་སྡོམ་པའི་ཆོ་ག་ཞར་བྱུང་དང་བཅས་ཏེ་བསྟན་པ་ནི། སྐྱབས་སུ་
འགྲོ་བ་ཁས་བླངས་པའི་ཚིག་རྩོམ་པ་དང་དགེ་བསྙེན་ཉིད་དང་ཞེས་སོ། །
འདིའི་སྤྱི་དོན་ལ་གཉིས་ཏེ། སྐབས་དོན་དགེ་བསྙེན་གྱི་སྤྱི་དོན་དང་། ཐུན་མོང་བ་
སྐྱབས་འགྲོའི་སྤྱི་དོན་ནོ། །དང་པོ་ལ་གཉིས་ལས། དང་པོ་དགོས་པའི་དོན་ནི། དགེ་
བསྙེན་གྱི་སྡོམ་པ་འཐོབ་པ་དང་། ཚིག་ལས་འདས་པའི་ཉེས་པ་ཁེགས་པའོ། །གཉིས་པ་
བསྡུས་པའི་དོན་ལ་བཞི་ལས། དང་པོ་ཡུལ་གང་ལ་བླང་བ་ནི། རང་དགེ་བསྙེན་ཙམ་པོར་
སྡོད་ན་དགེ་བསྙེན་གྱི་སྡོམ་ལྡན་ལ་བླངས་ཀྱང་འཐོབ་སྟེ། དགེ་བསྙེན་གྱི་སྡོམ་པ་བརྒྱད་
 

པའི་འགྲེལ་པ་ལས། སྡོམ་གནས་ཞེས་བྱ་བ་ནི་དགེ་བསྙེན་གྱི་སྡོམ་པ་ལ་གནས་པ་རྣམས་
ཡིན་གྱི་ཞེས་བཤད་དོ། །འོན་ཀྱང་སྐབས་འདིར་ནི་མཁན་པོར་འོས་པ་ལས་བླང་སྟེ། རང་
གིས་དགེ་བསྙེན་ཉིད་དུ་ཉེ་བར་བསྒྲུབས་ནས་ཞེས་གསུངས་སོ། །གཉིས་པ་རྟེན་གང་གིས་
བླང་བ་ནི་གླིང་གསུམ་གྱི་སྐྱེས་པའམ་བུད་མེད་ཕ་མ་བསད་པ་ལ་སོགས་ཀྱི་བར་ཆད་དང་
བྲལ་བ་དང་། ལེན་འདོད་ལ་སོགས་པ་བསམ་པ་ཕུན་སུམ་ཚོགས་པས་བླང་ངོ༌། །གསུམ་
པ་དངོས་པོ་གང་བླང་བ་ནི་དགེ་བསྙེན་གྱི་སྡོམ་པའོ། ། །
བཞི་པ་ཆོ་ག་གང་གིས་བླང་བ་ནི། སྦྱོར་དངོས་རྗེས་གསུམ་སྟེ་ཀརྨ་ཤ་ཏཾ་དུ་བལྟའོ། །
གཉིས་པ་ཐུན་མོང་བ་སྐྱབས་འགྲོའི་སྤྱི་དོན་ལ་གཉིས་ཏེ། དགོས་པའི་དོན་དང་། བསྡུས་
པའི་དོན་ཏོ། །དང་པོ་ལ་གསུམ་སྟེ། དགོས་པ་ངོས་བཟུང་བ་དང་། རྩོད་པ་སྤང་བ་དང་།
འཕྲོས་པའི་དོན་ཏོ། །དང་པོ་ནི། སྐྱབས་འགྲོའི་ཕན་ཡོན་བརྒྱད་ལ་སོགས་པ་ཡང་སྐབས་
གཞན་ནས་བཤད་ལ། སྐབས་འདིར་ནི་སྐྱབས་འགྲོའི་དགོས་པ་དེ་མྱ་ངན་ལས་འདས་པའི་
བསམ་པ་བརྟན་པོ་སྐྱེ་བ་སྟེ། ཊིཀ་ལས། མྱ་ངན་ལས་འདས་པའི་བསམ་པ་བརྟན་པོ་མེད་
པར་སྡོམ་པ་མི་སྐྱེ་བས། སྐྱབས་སུ་འགྲོ་བས་ནི་མྱ་ངན་ལས་འདས་པའི་བསམ་པ་བརྟན་པོ་
སྒྲུབ་པར་བྱེད་དེ་ཞེས་བཤད་དོ། །འོ་ན་དེས་དེ་ཇི་ལྟར་སྒྲུབ་སྙམ་ན། ཊཱི་ཀ་ལས། སངས་
རྒྱས་ལ་སྐྱབས་སུ་མཆིའོ་ཞེས་བྱ་བ་འདིས་ནི་ལམ་ཉེ་བར་བསྟན་པར་མཛད་པ་ལ་ཡང་དག་
པར་རྟེན་པར་བྱེད། ཆོས་ལ་སྐྱབས་སུ་མཆིའོ་ཞེས་བྱ་བ་འདིས་ནི་ཆོས་ཀྱི་མཆོག་མྱ་ངན་
ལས་འདས་པ་ལ་ཡང་དག་པར་རྟེན་པར་བྱེད། དགེ་འདུན་ལ་སྐྱབས་སུ་མཆིའོ་ཞེས་བྱ་བ་
འདིས་ནི་མྱ་ངན་ལས་འདས་པའི་གྲོང་ཁྱེར་དུ་འགྲོ་བའི་ཟླ་གྲོགས་ལ་ཡང་དག་པར་རྟེན་
པར་བྱེད་པའི་ཕྱིར་ཏེ། ཞེས་སོ། །དཔེར་ན་འགྲོ་བའི་ལམ་དཔོན་དང་། ཐོབ་བྱའི་དོན་ཚོང་
ཁེ་དང་། ཟླ་གྲོགས་ཡོད་པ་ལ་བརྟེན་ནས་ཚོང་ཁེ་ལེན་འདོད་ཀྱི་བསམ་པ་སྐྱེ་བ་བཞིན་ནོ། །
སྒྲུབ་པར་བྱེད་དེ་ཞེས། སྐྱབས་སུ་འགྲོ་བ་ངན་ལས་འདས་པ་ངན་ལས་འདས་
གཉིས་པ་རྩོད་པ་སྤོང་བ་ལ་གཉིས་ལས། དང་པོ། གཞུང་ནང་འགལ་གྱི་སྐྱོན་སྤོང་

བ་ནི། ཊཱི་ཀ་ལས། མྱ་ངན་ལས་འདས་པའི་བསམ་པ་བརྟན་པོ་མེད་པར་ནི་སུ་ཡང་སྐྱབས་
སུ་འགྲོ་བ་སྒྲུབ་པར་མི་བྱེད་དོ་ཞེས་གསུངས་པ་དང་འགལ་ལོ། །ཞེ་ན། སྐྱབས་འགྲོ་ལ་
བརྟེན་ནས་མྱ་ངན་ལས་འདས་པའི་བསམ་པ་སྐྱེ་བར་གསུངས་པ་ནི། སྐྱབས་འགྲོ་ཙམ་པོ་
ལ་བརྟེན་ནས་མྱ་ངན་ལས་འདས་པ་འཐོབ་འདོད་ཀྱི་བསམ་པ་སྐྱེ་ཞེས་བསྟན་པ་ཡིན་ལ།
ངེས་འབྱུང་གི་སྐྱབས་འགྲོ་ལ་ནི་མྱ་ངན་ལས་འདས་པའི་བསམ་པ་རྒྱུར་དགོས་ཏེ། མྱ་ངན་
ལས་འདས་པའི་བསམ་པ་མེད་པར་ནི། སུ་ཡང་ངེས་འབྱུང་གི་སྐྱབས་སུ་འགྲོ་བ་སྒྲུབ་པར་
མི་བྱེད་དོ་ཞེས་དགོངས་པའོ། །
གཉིས་པ་སྐྱབས་འགྲོ་མེད་པའི་ཆོ་གས་སྡོམ་པ་མི་སྐྱེ་བར་ཐལ་བ་སྤང་བ་ནི། ད་
ལྟར་གྱི་ཆོ་གས་དགེ་སློང་གི་སྡོམ་པ་ལེན་པ་ཆོས་ཅན། སྡོམ་པ་མི་སྐྱེ་བར་ཐལ། སྐྱབས་
འགྲོ་མེད་པའི་ཕྱིར་ཞེ་ན། ཁྱབ་པ་མ་གྲུབ་སྟེ། སྐྱབས་འགྲོ་དངོས་མེད་ཀྱང་སྐྱབས་འགྲོའི་
དོད་གསོལ་བ་འདེབས་པ་ཡོད་པ་ལ་བརྟེན་ནས་སྡོམ་པ་སྐྱེའོ། །ཆོ་ག་ལས་ཐུགས་བརྩེ་བ་
ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ་བདག་ལ་ཐུགས་བརྩེ་བར་
མཛད་དུ་གསོལ་ལོ་ཞེས་དགེ་འདུན་ལ་གསོལ་བ་བཏབ་ཅིང་། བསྙེན་པར་རྫོགས་པ་
མཛད་དུ་གསོལ་ཞེས་ཆོས་ཀྱི་མཆོག་མྱ་ངན་ལས་འདས་པ་ལ་བསྙེན་པར་མཛད་དུ་གསོལ་
ཞེས་ཆོས་ལ་གསོལ་བ་བཏབ་པའོ། །འབྲས་བུ་ཆོས་ལ་གསོལ་བ་བཏབ་པས་རྒྱུ་སངས་
རྒྱས་དང་དགེ་འདུན་ལ་ཡང་སྐྱབས་སུ་ཕྱིན་པར་འགྱུར་ཏེ། འབྲས་བུས་རྒྱུ་ཤེས་པ་ཡང་
དག་གི་གཏན་ཚིགས་ཡིན་པའི་ཕྱིར་རོ་ཞེས་གསུངས་སོ། །
གསུམ་པ་འཕྲོས་པའི་དོན་ནི། མྱ་ངན་ལས་འདས་པ་ཐོབ་འདོད་ཀྱི་བསམ་པ་མེད་
པར་སྡོམ་པ་བླངས་ན་སྡོམ་པ་སྐྱེའམ་མི་སྐྱེ་ཞེ་ན། འདི་ལ་གཉིས་ལས། དང་པོ་གཞན་
ལུགས་དགག་པ་ནི། ཁ་ཅིག་ན་རེ་མྱ་ངན་ལས་འདས་པའི་བསམ་པ་བརྟན་པོ་མེད་ན་སྡོམ་
པ་མི་སྐྱེ་སྟེ། ཊཱི་ཀ་ལས། མྱ་ངན་ལས་འདས་པའི་བསམ་པ་བརྟན་པོ་མེད་པར་སྡོམ་པ་མི་
 

སྐྱེ་བས་ཞེས་བཤད་པས་ཤེས་སོ་ཟེར་རོ། །དེ་དང་མཐུན་པའི་གཞུང་མང་པོ་མཐོང་སྟེ།
རང་གི་རྣམ་བཤད་ལས་མྱ་ངན་ལས་འདས་པའི་བསམ་པ་བརྟན་པོ་མེད་པར་སྡོམ་པ་སྐྱེ་བ་
ནི་མ་ཡིན་ཏེ། ཞེས་པ་དང་། དེ་དང་མཐུན་པར་གཞི་འགྲེལ་ལས་ཀྱང་བཤད་ཅིང་། དྲི་བ་
རྒྱ་ཆེར་འགྲེལ་ལས་ཀྱང་། མྱ་ངན་ལས་འདས་པའི་བསམ་པ་བརྟན་པོ་མེད་པར་སྡོམ་པ་སྐྱེ་
བ་ནི་མེད་དོ་ཞེས་པ་དང་། ཕྲན་ཚེགས་འགྲེལ་པ་ལས་ཀྱང་། ཐར་པའི་བསམ་པའི་སྒོ་ནས་
སྡོམ་པ་འཐོབ་པ་ཡིན་ལ། ཐར་པའི་བསམ་པ་མེད་པར་སྡོམ་པ་མི་འཐོབ་ཞེས་བཤད་དོ། །
འདོད་ཚུལ་དེ་དག་དགག་པ་ལ་གཉིས་ཏེ། དམ་བཅའ་དགག་པ་དང་། སྒྲུབ་བྱེད་
གཞིག་པའོ། །དང་པོ་ནི། ལུང་གཞི་ནས། ཀུན་དགའ་བོའི་ཚ་བོ་བྱིས་པ་གཉིས་དང་། ཕྲན་
ཚེགས་ནས་མཛེས་དགའ་བོ་དང་། རྣམ་འབྱེད་ནས་འཆར་ཀ་དང་ཉེ་སྡེ་སྟེ། གང་ཟག་དེ་
རྣམས་ལ་ཆོས་ཅན། སྡོམ་པ་མ་སྐྱེས་པར་ཐལ། སྡོམ་པ་ལེན་དུས་ན་མྱ་ངན་ལས་འདས་
པའི་བསམ་པ་མེད་པའི་ཕྱིར་ཏེ། དང་པོ་གཉིས་ལྟོ་ཕྱིར་རབ་ཏུ་བྱུང་བ་དང་དེའི་འོག་མ་
གཉིས་ངོ་མ་ཟློག་པར་རབ་ཏུ་བྱུང་བ་དང་། ཉེ་སྡེ་སྲོག་བྱོལ་ལ་རབ་ཏུ་བྱུང་བའི་ཕྱིར་ཏེ།
རྟགས་ལུང་གིས་གྲུབ་ཅིང་། ཁྱབ་པ་ཁས་བླངས་སོ། །འདོད་ན་རབ་བྱུང་གི་ཆ་ལུགས་ཅན་
སྡོམ་པ་མེད་པས་དགྲ་བཅོམ་པ་ཐོབ་པར་མི་རིགས་པ་ལས་དེ་ཐམས་ཅད་ཀྱིས་དགྲ་
བཅོམ་ཐོབ་པར་ལུང་ལས་གསུངས་པ་དང་འགལ་ལོ། །རྣམ་པར་གཏན་ལ་དབབ་པ་བསྡུ་
བ་ལས་ཀྱང་། བདག་ཁྱིམ་འདི་ན་གནས་ནས་དཀའ་བས་འཚོ་བར་འགྱུར་བས། བདག་
རབ་ཏུ་བྱུང་ལ་ཚེགས་ཆུང་ངུས་འཚོ་བར་བྱ་ཞིང་། ཇི་སྲིད་འཚོའི་བར་དུ་ཚངས་པའི་སྤྱོད་པ་
སྤྱད་པར་བྱའོ། །སྙམ་ནས་དེ་ལྟར་རབ་ཏུ་བྱུང་བ་ནི་གཅིག་ཏུ་ཡོངས་སུ་དག་པ་ནི་མ་ཡིན་
ཞིང་། དེ་ནི་བསྙེན་པར་རྫོགས་པ་མ་ཡིན་པར་ཡང་བརྗོད་པར་མི་བྱའོ་ཞེས་གསུངས་པ་
དང་འགལ་ལ། དེང་སང་གི་རབ་བྱུང་རྣམས་ཆོས་ཅན། ཕལ་ཆེར་ལ་སྡོམ་པ་མ་སྐྱེས་པར་
ཐལ། ཕལ་ཆེར་ལ་མྱ་ངན་ལས་འདས་པའི་བསམ་པ་བརྟན་པོ་མེད་པའི་ཕྱིར་རོ། །དེང་

སང་རབ་བྱུང་ཕལ་ཆེར་ལ་སྡོམ་པ་མ་སྐྱེས་པར་འདོད་ན་ནི་དེང་སང་སངས་རྒྱས་ཀྱི་བསྟན་
པ་མི་གནས་པར་ཐལ་བ་ལས། དེང་སང་ལུང་གི་དུས་སངས་རྒྱས་ཀྱི་བསྟན་པ་གནས་པའི་
དུས་ཡིན་པ་དང་འགལ་ལོ་ཞེས་གསུངས་སོ། །གཉིས་པ་ནི་མྱ་ངན་ལས་འདས་པའི་བསམ་
པ་བརྟན་པོ་མེད་པར་སྡོམ་པ་མི་སྐྱེ་ཞེས་གསུངས་པ་དེ་ཐམས་ཅད་ངེས་འབྱུང་གི་སྡོམ་པ་མི་
སྐྱེ་ཞེས་བསྟན་པ་སྟེ། མདོ་རྩ་འགྲེལ་དུ་སྡོམ་པ་སྐྱེ་མི་སྐྱེའི་བཤད་པ་ཐམས་ཅད་ངེས་པར་
འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ་གསུངས་པའི་ཕྱིར་རོ། །
གཉིས་པ་རང་ལུགས་བཞག་པ་ནི། མྱ་ངན་ལས་འདས་པའི་བསམ་པ་བརྟན་པོ་
མེད་པར་སྡོམ་པ་མནོས་ན་ངེས་འབྱུང་གི་སྡོམ་པ་མི་སྐྱེ་ཡང་སྡོམ་པ་ཙམ་པོ་ཞིག་ནི་སྐྱེ་སྟེ་
སྔར་གྱི་གཞུང་དེ་དག་གིས་གྲུབ་བོ། །འོ་ན་དང་པོ་འཇིགས་སྐྱོབས་ཀྱི་སྡོམ་པའམ་ལེགས་
སྨོན་གྱི་སྡོམ་པ་ཐོབ་པའི་གང་ཟག་དེ་ལ་ཕྱིས་ངེས་འབྱུང་གི་བསམ་པ་སྐྱེས་ན། བསམ་པ་
གནས་གྱུར་པས་སྡོམ་པ་གནས་གྱུར་ཏམ་མ་གྱུར་སྙམ་ན། སྡོམ་པ་གནས་གྱུར་ཏེ་ལུང་གཞི་
ལས། ཆོས་རྣམས་སྔོན་དུ་ཡིད་འགྲོ་ཡིད་གཙོ་ཡིན། ཞེས་གསུངས་པ་དང་། ལུང་ལས་
མཛེས་དགའ་བོ་དང་ཀུན་དགའ་བོའི་ཚ་བོའི་བྱུང་བས་ཤེས་སོ། །དེ་ལྟར་སྡོམ་པ་ཐོབ་པ་དེ་
བྱིན་པ་ལེན་པའི་ཚུལ་གྱིས་འཐོབ་པ་ཡིན་ནམ། ཟློས་པར་བྱེད་པའི་རྗེས་སུ་བཟླས་པ་ལས་
འཐོབ་པ་ཡིན་ཞེ་ན། ཕྱི་མ་ལྟར་ཡིན་གྱི། སྔ་མ་ལྟར་ནི་མ་ཡིན་ཏེ། ཊཱི་ཀ་ལས། བྱིན་པ་བླང་
བ་ལྟ་བུ་ནི་མ་ཡིན་ཏེ། སྡོམ་པ་ནི་རང་གི་སེམས་ལ་རག་ལས་པའི་ཕྱིར་རོ། །ཞེས་སོ། །
གཞན་དུ་ན་སློབ་མས་སྡོམ་པ་ཐོབ་པ་ན་འབོགས་པ་པོ་ལ་སྡོམ་པ་མེད་པར་ཐལ་བར་
འགྱུར་ཏེ། ཊཱི་ཀ་ལས། དགེ་བསྙེན་དང་དགེ་ཚུལ་དང་དགེ་སློང་གི་སྡོམ་པ་དག་ནི་རེ་རེར་
ཟད་པའི་ཕྱིར་ཞེས་སོ། ། །
གཉིས་པ་བསྡུས་པའི་དོན་ལ་བདུན་ལས། དང་པོ་གང་ལ་སྐྱབས་སུ་འགྲོ་བའི་ཡུལ་
ནི༑ སངས་རྒྱས་ཆོས་དང་དགེ་འདུན་གསུམ་ལ་སྟེ། དེ་དག་ལ་གྲུབ་མཐའི་འདོད་ལུགས་

མང་ཡང་། བྱེ་བྲག་སྨྲ་བའི་ལུགས་ཀྱིས། སངས་རྒྱས་ནི་སྔོན་ཐོག་མ་མེད་པའི་དུས་ནས་
དབང་པོ་རྣོན་པོའི་རིགས་སུ་འོངས་པ། བསྐལ་པ་གྲངས་མེད་པ་གསུམ་དུ་ཚོགས་བསགས་
པའི་སོ་སོའི་སྐྱེ་བོ་དེས་མཚན་མོ་གཅིག་ལ་སྲོད་ལ་བདུད་བཏུལ། ནམ་གུང་ལ་བསམ་
གཏན་བཞི་པ་ལ་མཉམ་པར་བཞག་སྟེ། ཐོ་རངས་སངས་རྒྱས་པ་དེའི་ཟད་པ་དང་མི་སྐྱེ་བ་
ཤེས་པའི་ཡེ་ཤེས་དེ་སངས་རྒྱས་ཡིན་པར་འདོད་དོ། །སྐྱེ་བ་ཐ་མའི་བྱང་ཆུབ་སེམས་དཔའ་
དེ་སོ་སོའི་སྐྱེ་བོ་ཡིན་པར་ནི། མཛོད་ལས། འཕགས་པ་མིན་ཡང་ཕ་མ་དང་། །ནད་པ་དང་
ནི་ཆོས་སྨྲ་དང་། །སྐྱེ་མཐའི་བྱང་ཆུབ་སེམས་དཔའ་ལ། །ཡོན་ནི་གཞལ་དུ་མེད་པར་འགྱུར། །
ཞེས་སོ། །ཆོས་ནི་མྱ་ངན་ལས་འདས་པ་སྟེ། འགོག་པའི་བདེན་པ་རྫས་སུ་གྲུབ་པར་འདོད་
ཅིང་། དགེ་འདུན་ནི་ཞུགས་འབྲས་བརྒྱད་ཀྱི་ཡེ་ཤེས་སོ། །སངས་རྒྱས་དང་དགེ་འདུན་
གཉིས་ཀའི་གཟུགས་སྐུ་ནི་སྔ་ཕྱིའི་ཁྱད་པར་དུ་གྱུར་པ་མེད་པའི་ཕྱིར་སྐྱབས་གནས་མ་ཡིན་
ནོ་ཞེས་སོ། །དེ་དག་ནི་མཛོད་ལས། གང་དག་གསུམ་ལ་སྐྱབས་འགྲོ་བ། །སངས་རྒྱས་
དགེ་འདུན་བྱེད་པའི་ཆོས། །མི་སློབ་པ་དང་གཉིས་ཀ་དང་། །མྱ་ངན་འདས་ལ་སྐྱབས་སུ་
འགྲོ། །ཞེས་སོ། །མདོ་སྡེ་པ་ནི་གཞན་སྔ་མ་དང་འདྲ་ལ་ཆོས་རྫས་སུ་མི་འདོད་ཅིང་།
སངས་རྒྱས་དང་དགེ་འདུན་གཉིས་ཀྱི་རྟེན་སྐུ་དང་བརྟེན་པ་ཡེ་ཤེས་གཉིས་ཀ་ལ་སྐྱབས་སུ་
འགྲོ་སྟེ་དེ་ལྟར་མཛོད་འགྲེལ་ལས་བཤད་དོ། །སྐབས་འདིར་ནི་བྱེ་བྲག་སྨྲ་བའི་གཞུང་
ལུགས་ལྟར་བཟུང་ངོ་། །
གཉིས་པ་གང་གིས་སྐྱབས་སུ་འགྲོ་བའི་རྟེན་ནི། སྤྱིར་ན་འཇིགས་པ་ལས་ཐར་བར་
འདོད་པའི་འགྲོ་བ་གང་ཡང་རུང་བ་སྟེ། སྐབས་འདིར་ནི་དགེ་བསྙེན་གྱི་རྟེན་དུ་རུང་བའོ། །
གསུམ་པ་སྐྱབས་འགྲོའི་ངོ་བོ་ནི། བྱེ་བྲག་སྨྲ་བ་ལྟར་ན། ངག་གི་རྣམ་པར་རིག་བྱེད་འཁོར་
དང་བཅས་པ་སྟེ། མཛོད་འགྲེལ་ལས། སྐྱབས་སུ་འགྲོ་བ་རྣམས་ཀྱི་རང་བཞིན་ཅི་ཞེ་ན་ངག་
གི་རྣམ་པར་རིག་བྱེད་ཀྱི་ངོ་བོ་ཉིད་དག་ཡིན་ནོ་ཞེས་པ་དང་། མཛོད་ཀྱི་འགྲེལ་བཤད་ལས།

ངག་གི་རྣམ་པར་རིག་བྱེད་ཀྱི་ངོ་བོ་ཉིད་དག་ཡིན་ནོ་ཞེས་བྱ་བ་ནི། ནོད་པའི་དུས་ཀྱི་དབང་
དུ་བྱས་ནས་ཡིན་ཏེ། ཁས་ལེན་པའི་བདག་ཉིད་ཡིན་པའི་ཕྱིར་རོ། །འཁོར་དང་བཅས་ན་
ནི་ཕུང་པོ་ལྔའི་རང་བཞིན་ཡིན་ཏེ། སེམས་ཀྱིས་ཀུན་ནས་བསླང་པའི་ཚིག་གིས་སྐྱབས་སུ་
འགྲོ་ཡི། སེམས་མེད་པར་ནི་མ་ཡིན་ནོ་ཞེས་སོ། །བཞི་པ། ཆོ་ག་གང་གིས་སྐྱབས་འགྲོ་
བླང་བ་ནི། སྦྱོར་དངོས་མཇུག་གསུམ་སྟེ། སྦྱོར་བ་ཕྱག་མཆོད་དང་། དངོས་གཞི་རྗེས་ཟློས་
ལན་གསུམ་དང་། མཇུག་བསླབ་བྱ་བཤད་པ་དང་བཀའ་དྲིན་རྗེས་སུ་དྲན་པའི་ཕྱག་བྱ་
བའོ། །ལྔ་པ་སྐྱབས་འགྲོ་སྐྱེ་བའི་རྒྱུ་ནི། ལུས་ཀྱི་རྟེན་འགྲོ་བ་གང་ཡང་རུང་བ། བསམ་པའི་
རྟེན་འཇིགས་པ་ལས་ཐར་བར་འདོད་ཅིང་སྐྱབས་གནས་ཤེས་པ། བརྡ་སྤྲོད་པའི་ཆོ་གའི་
རིག་བྱེད་དང་གསུམ་ལས་སྐྱེའོ། ། །
དྲུག་པ། སྐྱབས་འགྲོའི་བསླབ་བྱ་ནི། བརྒྱད་དེ། སངས་རྒྱས་ལ་སྐྱབས་སུ་སོང་ནས་
ལྷ་གཞན་ལ་ཕྱག་མཆོད་སྤང་། ཆོས་ལ་སྐྱབས་སུ་སོང་ནས་སེམས་ཅན་ལ་གནོད་འཚེ་
སྤང་། དགེ་འདུན་ལ་སྐྱབས་སུ་སོང་ནས་མུ་སྟེགས་ཅན་དང་མཐུན་འཇུག་སྤང་བ་སྟེ། སོ་
སོའི་བསླབ་བྱ་གསུམ་མོ། །ཐུན་མོང་གི་བསླབ་བྱ་ལྔ་སྟེ། ལུས་སྲོག་བྱ་དགའི་ཆེད་དུ་ཡང་
དཀོན་མཆོག་གསུམ་མི་སྤང་བ་དང་། ན་ཚ་ལ་སོགས་པའི་སྡུག་བསྔལ་ཅི་བྱུང་ཡང་དཀོན་
མཆོག་གསུམ་ལ་བརྟེན་པ་མ་གཏོགས་པའི་ཐབས་གཞན་མི་བཙལ་བ་དང་། དུས་དང་
དུས་སུ་མཆོད་པ་རྒྱ་ཆེན་པོ་བྱ་ཞིང་ཅི་ཟ་ཅི་འཐུང་གི་ཕུད་ཀྱིས་མཆོད་པ་དང་། དུས་རྟག་ཏུ་
སྐྱབས་འགྲོ་ལ་བརྩོན་པར་བྱ་ཞིང་། ཐ་ན་ཉིན་ལན་གསུམ་མཚན་ལན་གསུམ་སྐྱབས་འགྲོ་
བྱ་བ་དང་། ཕྱོགས་གང་དུ་འགྲོ་ཡང་ཕྱོགས་དེའི་སྐྱབས་གནས་ལ་ཁྱད་པར་དུ་ཡང་སྐྱབས་
སུ་འགྲོ་བ་ལ་བསླབ་བོ་ཞེས་གསུངས་སོ། །བདུན་པ་སྐྱབས་འགྲོའི་ཕན་ཡོན་ནི་བརྒྱད་དེ།
ནང་པ་སངས་རྒྱས་པར་ཚུད་པ་དང་། སྡོམ་པ་ཐམས་ཅད་ཀྱི་རྟེན་དུ་རུང་བ་དང་། ཚེ་རབས་
སུ་བསགས་པའི་སྡིག་པ་རྣམས་ཟད་ཅིང་བསྲབས་པར་འགྱུར་བ་དང་། ངན་སོང་དང་ལོག་

པར་ལྟུང་བར་མི་སྐྱེ་བ་དང་། མི་དང་མི་མ་ཡིན་པའི་གནོད་པས་མི་ཚུགས་པ་དང་། བསམ་
པའི་དོན་ཐམས་ཅད་ཆོས་བཞིན་དུ་འགྲུབ་པ་དང་། བསོད་ནམས་རྒྱ་ཆེན་པོ་འཐོབ་པ་དང་།
མྱུར་དུ་སངས་རྒྱས་ཐོབ་པར་འགྱུར་བའོ། །
གཉིས་པ་ཡན་ལག་གི་དོན་ནི། སྐྱབས་སུ་འགྲོ་བ་ཁས་བླངས་པའི་ཚིག་གིས་དགེ་
བསྙེན་ཉིད་དང་དགེ་ཚུལ་ཉིད་དུ་ཁས་བླངས་པའི་ཚིག་གི་འོག་རྩོམ་པ་དང་ཞེས་པ་འདི་ནི་
གཞན་གྱི་འདོད་པ་ལ་ཟུར་ཟ་བ་སྟེ། རྒྱ་གར་གྱི་འདུལ་འཛིན་ཁ་ཅིག་ན་རེ་དགེ་བསྙེན་དང་
དགེ་ཚུལ་གྱི་སྡོམ་པའི་ཆོ་ག་ལ། སྐྱབས་འགྲོ་ཉི་ཚེ་ལན་གསུམ་བརྗོད་ནས། དེའི་འོག་ཏུ་
དགེ་བསྙེན་དུའམ་དགེ་ཚུལ་དུ་བཟུང་དུ་གསོལ་ཞེས་ལན་གསུམ་བརྗོད་ཅེས་ཟེར་ཏེ། ཊཱི་
ཀ་ལས། དེ་ནི་འཁྲུལ་པ་ཡིན་པར་རིག་པར་བྱའོ་ཞེས་བཤད་དེ། ལུང་གཞི་ལས། སྐྱབས་
འགྲོ་དང་བཟུང་དུ་གསོལ་སྤེལ་ཞིང་། ལན་གསུམ་བརྗོད་པར་གསུངས་པ་དང་འགལ་བའི་
ཕྱིར་རོ། །འོན་ཀྱང་གཞན་འདོད་དེ་དང་མཐུན་པར་ལུང་ཕྲན་ཚེགས་ལས། དགེ་བསྙེན་མ་
དང་དགེ་ཚུལ་མའི་ཆོ་གའི་སྐབས་ནས་བཤད་སྣང་སྟེ། འོན་ཀྱང་ལུང་གཞི་དང་མདོ་རྩ་
འགྲེལ་ལས་སྐྱབས་འགྲོ་དང་བཟུང་དུ་གསོལ་སྤེལ་བ་འདི་ཆོ་ག་རྣམ་དག་ཡིན་ནོ། །དེའི་
འོག་ཏུ་ཞེས་པ་འདི་ཡང་གཞན་གྱི་འདོད་པ་ལ་ཟུར་ཟ་བ་སྟེ། སྔར་སྐྱབས་འགྲོ་ལན་གསུམ་
བྱས་ནས་བཟུང་དུ་གསོལ་ལན་གསུམ་བྱེད་པའི་ལུགས་ལྟར་ན་བསླབ་པ་བརྗོད་པའི་འོག་
ཏུ་བཟུང་དུ་གསོལ་བརྗོད་པར་འདོད་པ་དེ་དགག་པའི་ཕྱིར་རོ། །བསླབ་པ་བརྗོད་པ་ནི་
དགེ་བསྙེན་རྣམས་ཀྱི་ནི་ལྔའོ། །དགེ་ཚུལ་རྣམས་ཀྱི་ནི་བཅུའོ་ཞེས་ཊཱི་ཀ་ལས་སོ། །ཁས་
བླངས་པའི་ཚུལ་གྱིས་བྱའོ་ཞེས་པ་འདིར། སྲོག་གཅོད་པར་མི་བྱའོ་ཞེས་དགག་ཚིག་ཏུ་
བརྗོད་དམ། སྲོག་གཅོད་པ་སྤངས་ཏེ་ཞེས་སྒྲུབ་ཚིག་བརྗོད་ཅེ་ན། མི་བྱ་བ་ནི་རེ་ཞིག་མི་བྱ་
བ་ལ་ཡང་འཇུག་སྟེ་གཏན་སྤངས་སུ་གོ་བའི་ངེས་པ་མེད་པས། སྲོག་གཅོད་པ་སྤངས་ཏེ་
ཞེས་བརྗོད་པའོ། །བསླབ་པ་བརྗོད་པ་འདི་ལན་གཅིག་བརྗོད་པ་སྟེ། ལུང་གཞིའི་དགོངས་

པའོ། །ལུང་ཕྲན་ཚེགས་ལས། དགེ་བསྙེན་མ་དང་དགེ་ཚུལ་མའི་ཆོ་གའི་སྐབས་ནས་
བསླབ་པ་བརྗོད་པའི་མཇུག་ཐོགས་སུ་བདག་ཇི་སྲིད་འཚོའི་བར་དུ་དགེ་ཚུལ་མར་བཟུང་
དུ་གསོལ་ཞེས་བཤད་ཅིང་། བསླབ་པ་བརྗོད་པ་ལན་གསུམ་སྨྲ་བར་བྱ་སྟེ་ཞེས་བཤད་སྣང་
སྟེ། ལུང་ཡི་གེ་ཉམས་པ་ཡིན་ནོ་ཞེས་རིགས་སོ། །འགྲེལ་ཆུང་ལས། བསླབ་པ་བརྗོད་པ་
ལན་གསུམ་གྱི་བར་དུ་བཟླས་ཞེས་བཤད་སྣང་སྟེ་དེའི་རྗེས་སུ་མི་འབྲང་ངོ༌། །དགེ་འདུན་
ལ་ཞུ་བ་ནི། རང་གིས་དགེ་བསྙེན་ཉིད་དུ་ཞེས་པ་ནས། དག་ན་ཞུ་བར་བྱའོ་ཞེས་སོ། །
འདིའི་སྤྱི་དོན་ལ་གཉིས་ལས། དང་པོ་དགོས་པའི་དོན་ལ་གཉིས། དངོས་ཀྱི་དགོས་
པ་དང་། བརྒྱུད་པའི་དགོས་པའོ། །དང་པོ་ནི། མ་ཞུས་པའི་ཉེས་བྱས་ཁེགས་པའོ། །
གཉིས་པ་ལ་དྲུག་སྟེ། ཁྲེལ་ཡོད་ཀྱི་བསམ་པ་སྐྱེ་བ་དང་། རབ་ཏུ་བྱུང་བ་དེ་དགེ་འདུན་ལ་
གུས་པར་འགྱུར་བ་དང་། ཚོགས་པ་གཅིག་པར་འགྱུར་བ་དང་། བར་ཆད་མཐོང་ན་འདྲེན་
པར་འགྱུར་བ་དང་། བསྟན་པ་ལ་རྨ་མི་འབྱིན་པ་དང་། སྐུར་བའི་ཚིག་སྤོང་བའོ། །
གཉིས་པ་བསྡུས་པའི་དོན་ལ་བཞི་ལས། དང་པོ་ཡུལ་གང་ལ་ཞུ་བ་ནི་ཆོས་གསུམ་
ལྡན་ལ་ཞུ་བ་སྟེ། དགེ་སློང་བཞི་ཡན་ཆད་ཀྱི་གྲངས་ཚང་བ་དང་། ས་རང་བཞིན་དུ་གནས་
པ་དང་། ཐོས་པའི་ཉེ་འཁོར་ན་གནས་པའོ། །གཉིས་པ་རྟེན་གང་གིས་ཞུ་བ་ནི་ཆོས་དགུ་
ལྡན་གྱིས་ཞུ་སྟེ། བསྙེན་རྫོགས་ཀྱི་སྡོམ་པ་རྣམ་པར་དག་པ་དང་། མཚན་མཐུན་པ་དང་།
ལྟ་བ་མཐུན་པ་དང་། ཐ་སྙད་གསུམ་དང་ལྡན་པ་དང་། ལུས་ཐ་མལ་བར་གནས་པ་དང་།
ས་རང་བཞིན་དུ་གནས་པ་དང་། དགེ་འདུན་ལ་ལྟོས་པའི་མཚམས་ཀྱི་ནང་ན་གནས་པ་དང་།
མཁན་པོར་ཕྱོགས་པ་དེ་ལས་གཞན་ཡིན་པ་དང་། ཞུ་བའི་ཆོ་ག་ཤེས་པའོ། །ཐ་སྙད་གསུམ་
ལྡན་ནི། སྨྲ་ཤེས་པ་དང་། དོན་གོ་བ་དང་། ཤེས་པ་རང་བཞིན་དུ་གནས་པའོ། ། དགུ་པོ་དེ་
དག་གི་དང་པོ་དྲུག་ནི་དགེ་སློང་ཆོས་དྲུག་ལྡན་ཞེས་བྱ་སྟེ། ཆོ་ག་རྣམ་གཞག་གི་སྐབས་སུ་
དགེ་སློང་ཆོས་དྲུག་ལྡན་ཞེས་འོག་ནས་འབྱུང་བ་རྣམས་སུ་ཡང་དྲུག་པོ་དེ་རྣམས་སྦྱར་རོ། །

གསུམ་པ་དངོས་པོ་གང་ཞུ་བ་ནི་གསུམ་ལས། རབ་ཏུ་འབྱུང་བར་འདོད་པ་སྟེ་ཆོ་ག་
ལས། མིང་འདི་ཞེས་བགྱི་བ་འདི་རབ་ཏུ་འབྱུང་བར་འཚལ་ཞིང་ཞེས་སོ། །བར་ཆད་དང་
མི་ལྡན་པ་སྟེ། དག་ན་ཞུ་བར་བྱའོ་ཞེས་སོ། །མངོན་སུམ་ན་ཡོད་པ་སྟེ། ཆོ་ག་ལས། ཚེ་དང་
ལྡན་པ་མིང་འདི་ཞེས་བགྱི་བ་འདི་ཞེས་གསུངས་ཏེ། འདི་ཞེས་བྱ་བའི་སྒྲ་མངོན་སུམ་ན་ཡོད་
པ་ལ་འཇུག་གི། རྒྱང་རིང་པོ་ན་ཡོད་པ་ལ་མི་འཇུག་པའི་ཕྱིར་རོ། །འཕྲིན་གྱིས་རབ་ཏུ་
འབྱིན་ན་གང་ཟག་དེ་མངོན་སུམ་ན་ཡོད་པ་མ་ཡིན་པ་སྟེ་དམིགས་བསལ་ཡིན་ནོ། །
བཞི་པ་ཆོ་ག་གང་གིས་ཞུ་བ་ནི། སྦྱོར་དངོས་མཇུག་གསུམ་སྟེ། སྦྱོར་བ་ནི་མཁན་
པོས་ཞུ་བ་པོ་ལ་གཏད་པ་དང་ཅི་ཡོངས་སུ་དག་གམ་ཞེས་འདྲི་ཞིང་ལན་གདབ་པ་དང་།
དགེ་འདུན་ལ་ཕྱག་འཚལ་དུ་བཅུག་ནས་སྤྱོད་ལམ་བསྟེན་དུ་འཇུག་པའོ། །དངོས་གཞི་
སྔགས་ལན་གཅིག་གིས་ཞུ་བའོ། །མཇུག་དགེ་འདུན་གྱིས་ལན་གདབ་པའོ། །གནས་ཁང་
སོ་སོ་ན་འཁོད་པ་ཞེས་པ་ནི་འགྲེལ་ཆུང་ལས། ལ་ལ་ཞིག་མ་འོངས་ན་ཡང་གནས་གང་ལ་
འདུག་པར་གནས་གནས་སུ་དྲི་ཞེས་པ་ལ་བརྟེན་ནས། གནས་ཁང་སོ་སོ་ན་འཁོད་པ་དགེ་
འདུན་དུ་མ་ལོངས་པ་ལ་ཡང་ཞུ་ཞེས་ཁ་ཅིག་ཟེར་རོ། །དེ་ནི་མ་ཡིན་ཏེ། དགེ་འདུན་ལ་ཞུ་
ཞེས་པ་དང་། ལུང་ཀརྨ་ཤ་ཏཾ་ལས། དགེ་འདུན་བཙུན་པ་རྣམས་གསན་དུ་གསོལ་ཞེས་པ་
དང་། ཊཱིཀ་ལས། དགེ་འདུན་དུ་གྱུར་པའི་དགེ་སློང་དག་རང་རང་གི་གནས་ཁང་དག་ན་
གནས་པའི་ཚེ་གནས་ཁང་སོ་སོར་སོང་སྟེ་དེ་དག་གི་མདུན་དུ་ཞུར་ཡང་རུང་ངོ་ཞེས་བཤད་
པ་དང་འགལ་ལོ། །མཁན་པོར་གསོལ་ཞེས་པ་འདིའི་སྤྱིའི་དོན་ལ་གཉིས་ལས་དང་པོ་
མཁན་པོར་གསོལ་བའི་དགོས་པ་ནི། མཁན་པོར་འགྱུར་བའོ། །
གཉིས་པ་བསྡུས་པའི་དོན་ལ་བཞི་ལས། དང་པོ་ཡུལ་གང་ལ་གསོལ་བ་གདབ་པ་ནི།
མཁན་པོར་འོས་ཤིང་རང་གི་བསླབ་ཚིགས་དེ་ཉིད་ཀྱིས་མཁན་པོར་གྱུར་ཟིན་པ་དང་མ་
འབྲེལ་བ་ལའོ། །གཉིས་པ་རྟེན་གང་གིས་གསོལ་བ་གདབ་པ་ནི། རབ་ཏུ་འབྱུང་བར་འདོད་

པའམ། བསྙེན་རྫོགས་ལེན་པར་འདོད་པས་སོ། །གསུམ་པ་རྣམ་པ་ཅི་ཞིག་ཏུ་གསོལ་བ་
གདབ་པ་ནི། མཁན་པོ་ཉིད་དུ་སྟེ། དེ་ཡང་སཾ་སྐྲྀ་ཏའི་སྐད་དུ་ཨུ་པདྨ་ཞེས་པ་སྐད་ཀྱི་བྱིངས་
ཡིན་ཏེ། དེ་ནི་མཁན་པོ་ཙམ་པོ་ལ་འཇུག་གོ། །ཨུ་པདྷ་ཞེས་པ་དེ་ལ་སྒྲའི་རྐྱེན་བྱིན་པས།
ཨུ་པདྷ་ར། ཨུ་པ་ཡ་ཧ་སྟཾ། ཨུ་པ་དེ་ཤ་ཏཾ་ཞེས་པ་སྟེ། ཉེ་བར་འཛིན། ཉེ་བར་སྦྱོར། ཉེ་བར་
ལུང་འབོགས་པའི་དོན་གྱིས་ན་མཁན་པོ་ཞེས་བྱའོ། །
བཞི་པ་ཆོ་ག་གང་གིས་གསོལ་བ་གདབ་པ་ནི། སྦྱོར་དངོས་མཇུག་གསུམ་སྟེ་གོ་
སླའོ། །སྐྲ་དང་ཁ་སྤུ་བྲེག་ཅེས་པ་འདིའི་སྤྱིའི་དོན་ལ་གཉིས་ལས། དང་པོ་སྐྲ་བྲེགས་པའི་
དགོས་པ་ནི་བཞི་སྟེ། ཁྲེལ་ཡོད་ཀྱི་བསམ་པ་སྐྱེ་བ་དང་། དོན་དང་བྱ་བ་ཉུང་བ་དང་། ང་
རྒྱལ་དང་རྒྱགས་པ་གཞོམ་པ་དང་། སྲོག་ཆགས་ལ་གནོད་པ་སྤོང་བ་སྟེ། གཞི་འགྲེལ་ལས།
སྐྲ་དང་ཁ་སྤུ་བྲེགས་ཏེ་ཞེས་བྱ་བ་ནི། འདོད་ཆགས་དང་བྲལ་བའི་རྗེས་སུ་མཐུན་པར་བྱ་
བའི་ཕྱིར་དང་། མི་བྲེལ་པར་བྱ་བའི་ཕྱིར་ཞེས་སོ། །རྣམ་འབྱེད་ལས། ཕུ་ནུ་མོ་དག །སྐུ་ནི་
བྲེགས་ཤིང་། མཆན་ཁུང་རལ་བུ་ཅན་དག་ཡིན་ན་དགོད་དུ་ཅི་ཡོད་ཅེས་པ་དང་། གཞི་
འགྲེལ་ལས། གཙུག་ཕུད་བྲེགས་པས་ཉེ་དུ་རྣམས་ཀྱི་གྲལ་ནས་ཕྱུང་བའི་ཕྱིར་ཏེ། འཇིག་
རྟེན་ན་སྨད་པ་ཞེས་བྱ་བའི་ཐ་ཚིག་གོ་ཞེས་པ་དང་། ཐ་མ་ནི་དོན་གྱིས་ཐོབ་པའོ། །
གཉིས་པ་བསྡུས་པའི་དོན་ལ་བཞི་ལས། དང་པོ་ཡུལ་གང་གི་བྲེག་པ་ནི་རབ་ཏུ་
འབྱུང་བར་འདོད་པ་དེའིའོ། །གཉིས་པ་དངོས་པོ་གང་བྲེག་པ་ནི་སྐྲ་དང་ཁ་སྤུ་ཡིན་ཞིང་
ཚད་ལས་ལྷག་པའོ། །གསུམ་པ་རྟེན་གང་གིས་བྲེག་པ་ནི་མཁན་པོའམ་དེས་བསྐོས་པས་
བྲེག་སྟེ། ཊིཀ་ལས་བཤད་དོ། །བཞི་པ་ཚུལ་ཇི་ལྟར་བྲེག་པ་ནི་བ་ལང་གི་སྤུ་འདྲ་བར་ཆན་
པས་མི་བྲེག་པ་ལ་སོགས་པའོ། །ཆོས་གོས་བྱིན་པའི་དགོས་པ་ཡང་དེ་དག་ཅི་རིགས་སུ་
གནས་སོ། །ཊིཀ་ལས། མཁན་པོ་རང་གིས་དེ་ལ་གོས་དེ་དག་བསྐོན་པར་བྱ་ཞེས་སོ། །
སྐྱབས་སུ་འགྲོ་བ་རྩོམ་པས་རབ་ཏུ་འབྱུང་བ་ཉེ་བར་བསྒྲུབ་ཞེས་པ་འདིའི་སྤྱིའི་དོན་ལ་གཉིས་

ལས། དང་པོར་རབ་ཏུ་བྱུང་བ་བར་མའི་དགེ་བ་བྱིན་པའི་དགོས་པ་ནི། བསླབ་པའི་ཚིགས་
ལས་འདས་པའི་ཉེས་པ་ཁེགས་པ་དང་། དགེ་ཚུལ་གྱི་སྡོམ་པའི་སྣོད་དུ་རུང་བའོ། །གཉིས་
པ་བསྡུས་པའི་དོན་ལ་བཞི་ལས། དང་པོ་ཡུལ་གང་ལས་བླང་བ་ནི། མཁན་པོ་ལས་བླང་སྟེ།
ཊཱི་ཀ་ལས། རབ་ཏུ་འབྱུང་བ་ནི་མཁན་པོ་ཁོ་ན་ལས་འགྱུར་ལ་ཞེས་སོ། །གཉིས་པ་རྟེན་
གང་གིས་བླང་བ་ནི་ལུས་དང་བསམ་པ་ཕུན་སུམ་ཚོགས་པས་སོ། །གསུམ་པ་དངོས་པོ་གང་
བླང་བ་ནི། བར་མའི་དགེ་བ་སྤང་བྱ་གསུམ་སྤོང་བ་བླང་ཞེས་སྔ་མ་རྣམས་གསུང་ཡང་བླ་
མར་གསོལ་བ་བཏབ་པ་ཉམས་པ་སྤོང་བ་ནི་སྔར་མཁན་པོར་གསོལ་བའི་སྐབས་སུ་ཐོབ་སྟེ།
འོད་ལྡན་ལས། བཙུན་པ་བདག་གི་མཁན་པོ་མཛད་དུ་གསོལ་ཞེས་གང་གིས་གསོལ་བ་
བཏབ་པ་སྔོན་དུ་བཏང་ནས་ཁས་ལེན་པ་སྟེ་དེ་ཡོངས་སུ་གཏོང་བ་ནི་ཉམས་པ་ཞེས་བྱའོ་
ཞེས་གསུངས་སོ། །
འདིར་ནི་ཤཱཀྱའི་རྒྱལ་པོའི་རྗེས་སུ་འབྱུང་བར་ཁས་ལེན་ཅིང་ཁྱིམ་པའི་རྟགས་སྤོང་
བ་དང་རབ་ཏུ་བྱུང་བའི་རྟགས་ཡང་དག་པར་ལེན་པ་སྟེ་དེ་ལྟར་ཆོ་ག་ལས་བཤད་དོ། །བཞི་
པ་ཆོ་ག་གང་གིས་བླང་བ་ནི། སྦྱོར་དངོས་མཇུག་གསུམ་སྟེ་གོ་སླའོ། །གོ་རིམ་གྱི་རྣམ་པ་
གཞན་ཉེ་བར་བསྟན་པའི་ཕྱིར། མཁན་པོར་གསོལ་བའི་འོག་སྐྲ་དང་ཁ་སྤུ་བྲེག་པ་དང་
གོས་ངུར་སྨྲིག་བྱིན་པའི་གོང་དུ་ཡང་རབ་ཏུ་དབྱུང་དུ་རུང་ངོ་། །ཊིཀ་ལས། ཁ་ཅིག་ན་རེ།
དཔེར་ན་དགེ་ཚུལ་ཉིད་རབ་ཏུ་དབྱུང་བ་ཁོ་ན་ལ་བྱེད་པ་དེ་བཞིན་དུ། སྐྲ་དང་ཁ་སྤུ་བྲེག་པ་
དང་ངུར་སྨྲིག་བྱིན་ཞིང་བསྐོན་པ་ཡང་རབ་ཏུ་བྱུང་བ་ཁོ་ནའི་ཚུལ་ཡིན་པས། དེའི་ཕྱིར་
མཁན་པོར་གསོལ་བའི་མོད་ཁོ་ན་ལ་རབ་ཏུ་དབྱུང་བར་བྱ་ཞིང་། ཕྱིས་སྐྲ་དང་ཁ་སྤུ་བྲེགས་
པ་ལ་སོགས་པ་བྱའོ་ཞེས་ཟེར་རོ་ཞེས་བཤད་དོ། །དེ་ལ་བརྟེན་ནས་བོད་ཁ་ཅིག་ཀྱང་གོ་རིམ་
དེ་ཁོ་ན་བཞིན་བྱ་སྟེ། གཞན་དུ་ན་ཆོ་ག་ལས་ཁྱིམ་པའི་རྟགས་སྤོང་ངོ་རབ་ཏུ་བྱུང་བའི་རྟགས་
ཡང་དག་པར་ལེན་ཏོ། །ཞེས་ད་གཟོད་སྤོང་བ་དང་ད་གཟོད་ལེན་པའི་ཚིག་ཏུ་བྱུང་བས་སྒྲ་

དོན་འགལ་བར་འགྱུར་རོ་ཞེས་ཟེར་རོ། །
དེ་ལ་ཁ་ཅིག་ན་རེ་དེ་ནི་མི་འཐད་དེ། གནོད་བྱེད་བརྗོད་པ་ནི། ལུང་གཞི་ལས་སྐྲ་
བྲེགས་ཤིང་ཆོས་གོས་བསྐོས་ནས་དེའི་འོག་ཏུ་རབ་ཏུ་དབྱུང་བར་གསུངས་པ་དང་འགལ་
ཞིང་། གོ་རིམ་དེ་ལས་བཟློག་པ་ལྟར་ན་གཙུག་ཕུད་བཞག་པ་དོན་མེད་དུ་ཐལ། གཙུག་ཕུད་
འཇོག་པ་ནི་རབ་ཏུ་འབྱུང་བར་ངེས་མ་ངེས་བརྟག་པ་ཡིན་པ་ལ་རབ་ཏུ་བྱུང་ཟིན་པའི་ཕྱིར་
རོ༑ ༑སྒྲུབ་བྱེད་གཞིག་པ་ནི། གཞན་གྱི་སྒྲུབ་བྱེད་འདི་སྐད་དུ་སྐྲ་བྲེག་པ་དང་ཆོས་གོས་ངུར་
སྒྲིག་བྱིན་ཞིང་བསྐོན་པ་འདི་ཆོས་ཅན། རབ་ཏུ་བྱུང་ཟིན་པའི་རྗེས་སུ་བྱ་བ་ཡིན་ཏེ། རབ་ཏུ་
བྱུང་བ་ཁོ་ནའི་ཚུལ་ཡིན་པའི་ཕྱིར་ཟེར་བ་དེའང་མི་འཐད་དེ། འོ་ན་བསྙེན་རྫོགས་ཀྱི་སྡོམ་
པ་འབོགས་པའི་ཚེ་ན་ཆོས་གོས་སྣམ་སྦྱར་བྱིན་གྱིས་རློབ་པ་དེ་ཆོས་ཅན། བསྙེན་པར་རྫོགས་
ཟིན་པའི་རྗེས་སུ་བྱ་བ་ཡིན་པར་ཐལ། བསྙེན་པར་རྫོགས་པ་ཁོ་ནའི་ཚུལ་ཡིན་པའི་ཕྱིར་
ཞེས་མཚུངས་སོ། །རྟགས་མ་གྲུབ་ན་དེར་ཡང་ངོ་། །རབ་ཏུ་འབྱུང་བའི་ཆོ་ག་ལས། སྤོང་ངོ་
ལེན་ཏོ་ཞེས་ད་གཟོད་སྤོང་བ་དང་ད་གཟོད་ལེན་པའི་ཚིག་ཏུ་གསུངས་པ་དང་མི་འགལ་ཏེ།
བསམ་པའི་སྒོ་ནས་ད་གཟོད་ཁྱིམ་པའི་རྟགས་སྤོང་ཞིང་རབ་བྱུང་གི་རྟགས་ལེན་པའི་དམ་
བཅའ་ད་གཟོད་ལེན་པ་ཡིན་པའི་ཕྱིར་རོ། །གལ་ཏེ་རབ་བྱུང་མ་ཟིན་པར་ཁྱིམ་པ་ལ་ཆོས་
གོས་བསྐོན་ན་ཆོས་ཀྱི་རྒྱལ་མཚན་ལ་མ་གུས་པར་འགྱུར་བའི་ཕྱིར་རོ། །རབ་ཏུ་བྱུང་ཟིན་
ནས་ཆོས་གོས་བསྐོན་པའི་ལུགས་འདི་འཐད་དོ་ཞེ་ན། རབ་ཏུ་མ་བྱུང་བར་ཁྱིམ་པ་ལ་ཆོས་
གོས་བསྐོན་ཡང་སྐབས་འདིར་ཆོས་ཀྱི་རྒྱལ་མཚན་ལ་མ་གུས་པའི་ཉེས་པར་མི་འགྱུར་ཏེ་
དམིགས་བསལ་ཡིན་པའི་ཕྱིར་རོ། །གོ་རིམ་གྱི་རྣམ་གྲངས་བཞིན་རབ་ཏུ་བྱུང་ཟིན་ནས་སྐྲ་
དང་ཁ་སྤུ་བྲེག་པའི་ལུགས་ལྟར་བྱས་ཀྱང་། གཙུག་ཕུད་བཞག་པ་དོན་མེད་དུ་མི་འགྱུར་ཏེ།
རབ་ཏུ་བྱུང་ཟིན་ཡང་དགེ་ཚུལ་བྱེད་པར་ངེས་མ་ངེས་བརྟག་པའི་དགོས་པ་ཡོད་པའི་ཕྱིར་རོ་
ཞེས་གསུངས་སོ། །རང་ལུགས་ནི་རབ་ཏུ་དབྱུང་བ་དང་རབ་བྱུང་གི་ཆ་ལུགས་བྱིན་པ་འདི་

གཉིས་ལ་གོ་རིམ་སྔ་ཕྱི་ངེས་པ་མེད་དེ། གསོལ་བའི་འོག་ཏུ་ཡང་རུང་ངོ་། །ཞེས་རྣམ་གྲངས་
ཀྱི་ཚིག་ཏུ་གསུངས་པའི་ཕྱིར་རོ། །འགྲེལ་ཆུང་ལས། མཁན་པོར་གསོལ་བའི་འོག་དང་
སྐབས་འདི་གཉིས་གང་དུ་བྱས་ཀྱང་ཉེས་པ་མེད་དོ་ཞེས་སོ། །ཊིཀ་ལས། དགེ་ཚུལ་ཉིད་དུ་
ཉེ་བར་སྒྲུབ་པར་བྱེད་པའི་ངང་ཚུལ་གང་ལ་ཡོད་པའི་དགེ་སློང་དེ་ལ་གཏད་པར་བྱའོ་ཞེས་
སོ༑ །དེའི་དོན་ནི་ཊིཀ་ལས། དགེ་སློང་དེ་དགེ་ཚུལ་གྱི་སྡོམ་པ་བྱིན་པར་ནུས་ནའོ་ཞེས་སོ། །
འོ་ན་ངང་ཚུལ་གང་ལ་ཡོད་པ་ཞེས་ལུང་ལས་མ་གསུངས་ཀྱང་། ཊིཀ་ལས། ངང་ཚུལ་གང་
ལ་ཡོད་པ་ཞེས་སྨོས་པ་དེ་རང་བཟོའི་སྐྱོན་དུ་འགྱུར་རོ་ཞེ་ན། ཊིཀ་ལས། ངང་ཚུལ་ཅན་གྱི་
རྐྱེན་གྱི་གཞིས་དེ་སྟོན་ཞེས་གསུངས་ཏེ། ངང་ཚུལ་ཅན་ཞེས་ལུང་ལས་དངོས་སུ་མ་
གསུངས་ཀྱང་། ངང་ཚུལ་ཅན་ཞེས་པའི་སྒྲའི་རྐྱེན་སྟེར་བའི་གཞི་ལུང་ལས་གསུངས་པས་
རང་བཟོའི་སྐྱོན་མེད་ཅེས་བསྟན་པའོ། །དགེ་ཚུལ་གྱི་སྡོམ་པ་བྱིན་པའི་དངོས་གཞིའི་ཆོ་ག་ནི།
དག་ན་ཉེ་བར་བསྒྲུབ་པར་བྱ་ཞེས་སོ། །
འདིའི་སྤྱི་དོན་ལ་གཉིས་ལས། དང་པོ་དགོས་པའི་དོན་ནི་དགེ་ཚུལ་གྱི་སྡོམ་པ་འཐོབ་
པ་དང་། བསྙེན་རྫོགས་ཀྱི་སྣོད་དུ་རུང་བ་དང་། ཚིག་ལས་འདས་པའི་ཉེས་བྱས་ཁེགས་
པའོ། །གཉིས་པ་བསྡུས་པའི་དོན་ལ་བཞི་ལས། དང་པོ་ཡུལ་གང་ལ་བླང་བ་ནི། མཁན་
སློབ་དང་ཞུ་བའི་ཡུལ་དགེ་འདུན་དང་བཅས་པ་ལ་བླང་སྟེ། དེ་ཡང་མཁན་པོ་དང་སློབ་
དཔོན་གྱི་མཚན་ཉིད་ནི་སྐབས་འོག་ཏུ་འཆད་དོ། །དགེ་འདུན་ནི། དགེ་སློང་ཚུལ་ཁྲིམས་
དག་ཅིང་མཚན་མཐུན་ལྟ་བ་མཐུན། ཐ་སྙད་གསུམ་དང་ལྡན་ཞིང་ཐ་མལ་ལུས་སུ་གནས།
ས་གཞན་གནས་མིན་དེ་དག་འདུག་པའི་སྤྱོད་ལམ་མཐུན། བཞིར་ལོངས་དགེ་འདུན་
ཚོགས་པ་གཅིག་ཏུ་འདུས་པར་གྱུར་པའོ། །དེ་ཡང་རབ་ཏུ་འབྱུང་བའི་ཞུ་བ་བྱེད་པའི་དུས་
ན༑ ཞུ་བའི་ཡུལ་དགེ་འདུན་དགེ་སློང་བཞིར་ལོངས་དང་། ཞུ་བ་པོ་དགེ་སློང་གཅིག་སྟེ།
དགེ་སློང་ལྔ་ཡན་ཆད་དོ། །དངོས་གཞིའི་དུས་ན་དགེ་འདུན་ལ་སྐྱབས་སུ་འགྲོ་བའི་རྟེན་

དགེ་སློང་བཞི་ཡན་ཆད་དོ། །དེ་ཡང་མཁན་པོ་དང་དགེ་འདུན་ཕུན་སུམ་ཚོགས་པའི་རྒྱུ་
ཡིན་གྱི། དེ་དག་མེད་ཀྱང་རྒྱུ་གཞན་ཚང་ན་དགེ་ཚུལ་གྱི་སྡོམ་པ་སྐྱེའོ། །སློབ་དཔོན་མེད་ན་
ནི་མི་སྐྱེ་སྟེ། ཊཱི་ཀ་ལས། དགེ་ཚུལ་གྱི་སྡོམ་པ་ནི་མཁན་པོ་ལས་གཞན་སློབ་དཔོན་ལས་
འཐོབ་པ་ཁོ་ན་ཡིན་ནོ་ཞེས་སོ། །
གཉིས་པ་རྟེན་གང་གིས་བླང་བ་ལ་བཞི་ལས། དང་པོ་ལུས་ཕུན་སུམ་ཚོགས་པ་ནི།
དངོས་པོའམ་བསམ་པའི་སྒོ་ནས་ནར་སོན་པ་དང་། ལུས་ལ་བརྟེན་པའི་བར་ཆད་མཐའ་
དག་དང་བྲལ་བའོ། །དེ་ལ་དངོས་པོའི་སྒོ་ནས་ནར་སོན་པ་ནི། མངལ་དང་བཤོལ་གྱི་ཟླ་བ་
དང་བཅས་ཏེ་ལོ་བདུན་ལོན་ཅིང་བྱ་རོག་སྐྲོད་ནུས་པའོ། །འོ་ན་ལོ་བདུན་མ་ལོན་པ་ལ་དགེ་
ཚུལ་གྱི་སྡོམ་པ་སྐྱེའམ་མི་སྐྱེ་ཞེ་ན། ཁ་ཅིག་ན་རེ། དེ་ལ་དགེ་ཚུལ་གྱི་སྡོམ་པ་སྐྱེ་བ་ཡིན་ཏེ།
ཊིཀ་ལས། དེ་ནི་སྐྱེ་བའི་ཆོས་ཉིད་ཀྱིས་རབ་ཏུ་དབྱུང་བར་མི་འོས་པ་དག་གི་མཚན་ཉིད་
བསྟན་པའི་ཕྱིར། ཞེས་མཚམས་སྦྱར་ནས། རྒན་ཆེས་པ་དང་། གཞོན་ཆེས་པ་དང་། ཞེས་
བཤད་པས་ཤེས་སོ་ཞེས་ཟེར་རོ། །དེ་ནི་མི་འཐད་དེ་ལོ་བདུན་མ་ལོན་པ་ལ་མ་ལོན་པས་
འདུ་ཤེས་པས་དགེ་ཚུལ་གྱི་སྡོམ་པ་ལེན་པ་ཆོས་ཅན། སྡོམ་པ་མི་སྐྱེ་བར་ཐལ། ལོ་ཉི་ཤུ་མ་
ལོན་པ་ལ་ནི་དགེ་སློང་གི་སྡོམ་པ་མི་སྐྱེ་བར་དངོས་སུ་གསུངས་ལ། དེ་དང་རང་སའི་ངེས་
བཟུང་གི་ལོ་གྲངས་མ་ལོན་པའི་སྒོ་ནས་རྒྱུ་མཚན་མཚུངས་པའི་ཕྱིར་རོ། །ཊིཀ་ལས། དེ་ནི་
སྐྱེ་བའི་ཆོས་ཉིད་ཀྱིས་ཞེས་བཤད་པ་དེ་ནི་ལག་རྡུམ་ལ་སོགས་པ་ཕལ་ཆེར་རྣམས་ལ་སྡོམ་
པ་སྐྱེ་བ་ལ་དགོངས་ནས་དེ་སྐད་གསུངས་པའོ། །བསམ་པའི་སྒོ་ནས་ནར་སོན་པ་ནི་ལོ་
བདུན་ལོན་པ་ཉིད་དུ་འདུ་ཤེས་པའོ། ། །
གཉིས་པ་བསམ་པ་ཕུན་སུམ་ཚོགས་པ་ནི་རྒྱུའི་ཀུན་སློང་དང་དུས་ཀྱི་ཀུན་སློང་སྟེ་
སྔར་བཤད་ཟིན་ཏོ། །གསུམ་པ་ཆ་ལུགས་ཕུན་སུམ་ཚོགས་པ་ནི་སྐྲ་བྲེགས་ཤིང་ཆོས་གོས་
དང་ལྷུང་བཟེད་རུང་ཞིང་ཚད་དང་ལྡན་པ་ཡོད་པ་སྟེ། གདིང་བ་དང་ཆུ་ཚགས་ཚིག་གིས་

བྱིན་ཡང་རུང་ངོ་། །བཞི་པ་ཚིག་སྔ་བ་སྔོན་དུ་སོང་བ་ནི་དགེ་བསྙེན་གྱི་སྡོམ་པ་དང་རབ་ཏུ་
བྱུང་བ་བར་མའི་དགེ་བ་བླངས་པ་དང་ལྡན་པའོ། །གསུམ་པ་དངོས་པོ་གང་བླང་བ་ནི།
དགེ་ཚུལ་གྱི་སྡོམ་པ་སྟེ་སྐབས་ཀྱིས་གྲུབ་བོ། །བཞི་པ་ཆོ་ག་ཇི་ལྟ་བུས་བླང་བ་ནི་སྦྱོར་
དངོས་མཇུག་གསུམ་སྟེ། ཀརྨ་ཤ་ཏཾ་ལས་ཤེས་པར་བྱའོ། །ཡན་ལག་གི་དོན་ནི། དག་ན་
དགེ་ཚུལ་ཉིད་དུ་ཉེ་བར་བསྒྲུབ་པར་བྱའོ།། །།
ཐུན་མོང་བ་བླ་མ་རྣམས་ཀྱི་རྣམ་པར་བཞག་པ་ནི། དེ་ནི་སློབ་དཔོན་ཡིན་ནོ། །ཞེས་
པ་ལ་སོགས་པས་བསྟན་ཏོ། །འདིའི་སྤྱི་དོན་ལ་གཉིས་ལས་དང་པོ་དགོས་པའི་དོན་ནི་བླ་
མ་འདི་རྣམས་ལ་བརྟེན་ནས་དངོས་སམ་བརྒྱུད་པས་བརྗོད་བྱ་བསླབ་པ་གསུམ་རྫོགས་
པར་འགྱུར་བ་དང་། རྗོད་བྱེད་སྡེ་སྣོད་གསུམ་དང་ལྡན་པར་འགྱུར་བའོ། །གཉིས་པ་བསྡུས་
པའི་དོན་ལ་བརྒྱད་ལས། དང་པོ་དབྱེ་བ་ནི། ལུང་གཞི་ལས་སློབ་དཔོན་ནི་ལྔ། མཁན་པོ་
ནི་གཉིས་སོ་ཞེས་གསུངས་པས། སྐབས་འདིར་བླ་མ་བདུན་དུ་དབྱེ་སྟེ། རབ་ཏུ་འབྱིན་པར་
བྱེད་པའི་མཁན་པོ་དང་བསྙེན་པར་རྫོགས་པར་བྱེད་པའི་མཁན་པོ་དང་། དགེ་ཚུལ་གྱི་
སློབ་དཔོན་དང་། གསང་སྟེ་སྟོན་པ་དང་། ལས་བྱེད་པ་དང་། གནས་སྦྱིན་པ་དང་། ཀློག་
པའི་སློབ་དཔོན་ནོ། །གཉིས་པ་བསྡུ་བ་ནི། དེ་ཐམས་ཅད་མཁན་པོ་དང་། སློབ་དཔོན་
གཉིས་སུ་འདུས་སོ། །གསུམ་པ་མཚན་ཉིད་ལ། གཉིས་ཏེ། བླ་མ་ཙམ་གྱི་མཚན་ཉིད་དང་།
སོ་སོའི་མཚན་ཉིད་དོ། །དང་པོ་ནི་རང་གི་སློབ་མ་ལ་ལྟོས་ནས་དངོས་སུ་ཆོས་འབྲེལ་གྱི་
ཡུལ་ཁྱད་པར་ཅན་ཉིད་དུ་གནས་པའོ། །གཉིས་པ་ལ་གཉིས་ཏེ། བླ་མ་བྱར་རུང་བའི་
མཚན་ཉིད་བླ་མ་ཡིན་པའི་མཚན་ཉིད་དོ། །
དང་པོ་ནི། མཁན་པོ་བྱར་རུང་དང་གནས་ཀྱི་སློབ་དཔོན་བྱར་རུང་མཚན་ཉིད་འདྲ་སྟེ།
བཙུན་ཞིང་བརྟན་པའི་ཡན་ལག་དང་ལྡན་པ། མཁས་ཤིང་ཕན་འདོགས་པའི་ཡན་ལག་
དང་ལྡན་པ་སྟེ་རྒྱས་པར་འོག་ཏུ་འཆད་དོ། །དགེ་སློང་ཆོས་དྲུག་ལྡན་གྱི་སྟེང་དུ་དགེ་ཚུལ་གྱི་

སྡོམ་པ་འབོགས་པའི་ཆོ་ག་ལེགས་པར་ཤེས་པ་སྟེ་ཆོས་བདུན་དང་ལྡན་ན་དགེ་ཚུལ་གྱི་
སློབ་དཔོན་བྱར་རུང་ངོ༌། །དགེ་སློང་ཆོས་དྲུག་ལྡན་གྱི་སྟེང་དུ་བར་ཆད་འདྲི་བའི་ཆོ་ག་
ལེགས་པར་ཤེས་པ་སྟེ་ཆོས་བདུན་དང་ལྡན་ན་གསང་སྟེ་སྟོན་པའི་སློབ་དཔོན་བྱར་རུང་སྟེ།
དེ་ཡང་བསྐོ་བའི་ཚེ་ན་ནི་ཆོས་བཅོ་ལྔ་ཚང་ལ་དེ་དགོས་སོ། །ལས་ཀྱི་ཁ་སྐོང་བར་འོས་ཤིང་
ལས་ཀྱི་ཆོ་ག་ལེགས་པར་ཤེས་པ་དང་ཆོས་དེ་གཉིས་དང་ལྡན་ན་ལས་ཀྱི་སློབ་དཔོན་བྱར་
རུང་ངོ༌། །ཀློག་པའི་སློབ་དཔོན་བྱར་རུང་བ་ནི། རབ་བྱུང་སྡེ་ལྔ་རང་རང་གི་སྡོམ་པ་དག་པ་
དང་། ས་རང་བཞིན་དུ་གནས་པ་དང་། ལྟ་བ་མཐུན་པ་དང་། མཚན་མཐུན་པ་དང་། རང་
གི་བསླབ་བྱའི་ཆོས་དེ་ལེགས་པར་ཤེས་པ་སྟེ་ཆོས་ལྔ་དང་ལྡན་ནའོ། །གཉིས་པ་བླ་མ་ཡིན་
པའི་མཚན་ཉིད་ནི། བླ་མར་གྱུར་པའི་དུས་འོག་ནས་འཆད་པར་འགྱུར་པ་དེ་ཉིད་ཡིན་ནོ། །
བཞི་པ་གྲངས་ངེས་པ་ནི་ཐེག་པ་གཞན་ལ་བརྟེན་པའི་བླ་མ་གཞན་དག་ཀྱང་བཤད་མོད་ཀྱི།
འདིར་འདུལ་བ་ནས་བཤད་པའི་བླ་མ་བདུན་དུ་གྲངས་ངེས་ཞེས་སྔ་མ་རྣམས་འཆད་དོ། །
འོན་ཀྱང་འདུལ་བ་ནས་བཤད་པའི་མཁན་སློབ་བདུན་དུ་གྲངས་ངེས་པ་མ་ཡིན་ཏེ། ལུང་
གཞི་ལས། དགེ་བསྙེན་གྱི་སྡོམ་པ་འབོགས་པའི་སློབ་དཔོན་གསུངས་པ་དང་། རབ་ཏུ་
འབྱིན་པའི་མཁན་མོ་དང་། དགེ་སློབ་མའི་མཁན་མོ་དང་། བསྙེན་རྫོགས་བྱེད་པའི་མཁན་
མོ་སྟེ་བུད་མེད་ལ་མཁན་མོ་གསུམ་ཡོད་པའི་ཕྱིར་དང་། དགེ་སློབ་མའི་ལས་བྱེད་པ་མོ་ལ་
སོགས་པ་ཡང་སློབ་དཔོན་མ་ཉིད་ཡིན་པར་རིག་པའི་ཕྱིར་རོ། །
དེས་ན་འདིར་བླ་མ་བདུན་དུ་ཕྱེ་བ་ནི། བླ་མ་རྣམས་ཀྱི་རྣམ་གཞག་བསྟན་པའི་
སྐབས་འདིའི་ལུང་གཞི་ལས་བླ་མ་བདུན་དུ་གསུངས་པས། དེ་ཙམ་ཞིག་འདིར་བསྟན་པ་
ཡིན་ནོ། །ལྔ་པ་གོ་རིམ་ངེས་པ་ནི། མཁན་པོ་གཉིས་སྔོན་དུ་བསྟན་པའི་རྒྱུ་མཚན་ནི་སྔར་
བཤད་ཟིན་ལ། སློབ་དཔོན་ལྔ་གོ་རིམ་འདི་ལྟར་བསྟན་པ་ནི་སློབ་མར་འགྱུར་བའི་ཡུལ་དེ་
ལ་བལྟོས་ནས་བྱ་བ་ལ་འཇུག་པའི་གོ་རིམ་བསྟན་པའོ། །དྲུག་པ་འདི་རྣམས་བླ་མར་བཞག་

པའི་འཐད་པ་ནི། དེ་ལྟར་བསྙེན་རྫོགས་ཀྱི་སྡོམ་པ་ནི་གཙོ་ཆེར་དད་པའི་དགེ་འདུན་ལས་
འཐོབ་པ་ཡིན་ཡང་དེ་བླ་མར་མི་འགྱུར་ལ། གསང་སྟེ་སྟོན་པ་མེད་ཀྱང་སྡོམ་པ་ཐོབ་པས་
སྡོམ་པ་སྐྱེ་བ་ལ་གསང་སྟེ་སྟོན་པ་ངེས་བཟུང་གི་ཡན་ལག་མ་ཡིན་ཡང་དེའི་སློབ་དཔོན་དུ་
བཞག་པ་ནི་རྒྱུ་མཚན་ཅི། སྤྱིར་ན་མཁན་པོ་ལ་སོགས་པ་འདི་རྣམས་བླ་མར་བཞག་པའི་རྒྱུ་
མཚན་ཅི་ཞེ་ན། རང་གི་སློབ་མ་ཉིད་དུ་ཉེ་བར་ཕྱོགས་པ་ལ་དགེ་ལས་ཁྱད་པར་གྱི་སྒོ་ནས་
དམ་པ་ཆོས་ཀྱིས་དངོས་སུ་ཕན་འདོགས་ཁྱད་པར་ཅན་གྱི་བྱ་བ་བསྒྲུབ་པའི་ཕྱིར་ཏེ། གཙོ་
བོར་ནི་སངས་རྒྱས་ཀྱིས་དེ་ལྟར་བཅས་པའི་དབང་གིས་སོ། །བདུན་པ་བླ་མར་གྱུར་པའི་
དུས་ནི་གཉིས་ལས། དང་པོ་མཁན་པོར་གྱུར་པའི་དུས་ནི། མཁན་པོར་གསོལ་བའི་སྔགས་
བརྗོད་པ་གསུམ་པ་ཕལ་ཆེར་བྱས་པ་ན་དེར་གྱུར་ཏོ། །
འོ་ན་ལེན་པ་པོ་རང་རང་གི་སྐབས་ཀྱི་སྡོམ་པ་མ་འཐོབ་པ་ནས་མཁན་པོ་འགྱུར་བ་
དེ་རྒྱུ་མཚན་ཅི་ཞེ་ན། མཁན་པོ་གཉེར་ཆེ་བས་དོག་ཏུ་བཅས་པ་སྟེ། དེ་གཉེར་ཆེ་བའི་སྒྲུབ་
བྱེད་ནི། ལུང་གཞི་ལས། དགེ་སློང་དག་བཤན་པ་བྱེད་དུ་བཅུག་པ་ནི་བླའི་རབ་ཏུ་ཕྱུང་ཞིང་
བསྙེན་པར་རྫོགས་པར་བྱས་ནས་ཡལ་བར་བོར་བ་ནི་མི་རུང་ངོ་ཞེས་གསུངས་ཤིང་། ལུང་
ཕྲན་ཚེགས་ལས། དགེ་སློང་དག་རབ་ཏུ་ཕྱུང་ཞིང་བསྙེན་པར་རྫོགས་པ་བྱས་ནས་གདམས་
ངག་མ་བྱིན་ཞིང་རྗེས་སུ་མ་བསྟན་པ་བས་ནི་བཤན་པ་བྱེད་ཀྱང་བླའི་ཞེས་གསུངས་ཏེ།
མཁན་པོ་ཚུལ་བཞིན་དུ་མི་བྱེད་པའི་ཉེས་དམིགས་སོ། །མཁན་པོ་ཚུལ་བཞིན་དུ་བྱེད་ན་ནི་
ཕན་ཡོན་ཆེ་སྟེ། ལུང་ཕྲན་ཚེགས་ལས། གང་ལ་བརྟེན་ནས་རབ་ཏུ་བྱུང་བའི་གང་ཟག་དེས།
གང་ཟག་དེ་ལ་ཇི་སྲིད་འཚོའི་བར་དུ་ཡང་། ཆོས་གོས་བསོད་སྙོམས་སྨན་དང་ཡོ་བྱད་གང་
དག་གིས། མཁན་པོའི་དྲིན་ལན་གླན་པར་སླ་པ་མ་ཡིན་ནོ། །ཞེས་གསུངས་པས། དེ་ཙམ་
དུ་དྲིན་ཆེ་བ་ཉིད་དུ་སེམས་ཅན་ལ་ཕན་བཏགས་པ་ཡིན་པའི་ཕྱིར་ན་བསོད་ནམས་ཆེན་པོ་
འཐོབ་པའོ། །གཉིས་པ་སློབ་དཔོན་དུ་གྱུར་པའི་དུས་ནི་སློབ་དཔོན་ལྔ་ལས་དགེ་ཚུལ་གྱི་

སློབ་དཔོན་དང་ལས་བྱེད་པའི་སློབ་དཔོན་དུ་གྱུར་པའི་དུས་ནི། རང་རང་གི་སློབ་མའི་རྒྱུད་
ལ་སྡོམ་པ་སྐྱེས་པ་དང་སྐད་ཅིག་དུས་མཉམ་དུ་དེར་གྱུར་ཏོ། །གནས་ཀྱི་སློབ་དཔོན་དུ་
འགྱུར་བའི་དུས་ནི། གནས་པར་འོས་པས་གནས་སུ་འོས་པ་ལ་གནས་སུ་བཟུང་བའི་ཆོ་ག་
བྱས་ནས་དེ་དང་མཚམས་གཅིག་གི་ཁོངས་སུ་གནས་ཏེ་མཚན་མོ་མཐའི་སྐད་ཅིག་འདས་
པ་ན་དེར་གྱུར་ཏོ། །ཀློག་པའི་སློབ་དཔོན་དུ་གྱུར་པའི་དུས་ནི་སངས་རྒྱས་ཀྱི་བཀའ་འམ་དེ་
གཏན་ལ་འབེབས་པའི་བསྟན་བཅོས་ཡིན། ཚིགས་སུ་བཅད་པའམ་ལྷུག་པར་ཚིག་བཞི་
ཡན་ཆད་དུ་ལངས་པ་ཡིན། སྔར་ཤེས་ལས་གཞན་ཡིན་པ་དེ། ཕན་ཚུན་བསླབ་པའི་བསམ་
པས་ལན་གསུམ་བཟླས་ན་དེར་གྱུར་ཏོ། །
གསང་སྟེ་སྟོན་པའི་སློབ་དཔོན་དུ་གྱུར་པའི་དུས་ངོས་བཟུང་འདི་ལ་གསུམ་ལས།
དང་པོ་གཞན་ལུགས་དགག་པ་ནི། ཁ་ཅིག་ན་རེ་སློབ་མའི་རྒྱུད་ལ་དགེ་སློང་གི་སྡོམ་པ་སྐྱེས་
པ་ན། གསང་སྟེ་སྟོན་པའི་སློབ་དཔོན་དུ་གྱུར་པ་སྟེ། སྡོམ་པ་ཐོབ་པ་ན་ལེན་པ་པོའི་དོན་
གྲུབ་པ་ཉིད་ཡིན་ལ། དོན་གྲུབ་ན་གྱུར་པ་ཉིད་དོ་ཞེས་གསུངས་པས་གྲུབ་བོ་ཟེར་རོ། །དེ་
ནི་གཞུང་བཞི་དང་འགལ་ཏེ། ལུང་ལྔ་ཚན་པ་ལས། གསང་སྟེ་སྟོན་པའི་སློབ་དཔོན་གང་ཞེ་
ན༑ གང་གིས་བསྙེན་པར་རྫོགས་པར་བྱེད་པའི་ཚེ་གསང་སྟེ་བསྟན་པའོ་ཞེས་གསུངས་པ་
དང་། རང་གི་རྣམ་བཤད་ལས། བརྗོད་པ་མ་རྫོགས་པ་ཉིད་ལ་ཆ་གསུམ་པ་འདི་ལ་འཇུག་
པ་ན་གྲུབ་པ་ཉིད་འབྱུང་བ་ཡིན་ཏེ། མཚམས་བཅད་པ་ལ་སོགས་པ་ཐམས་ཅད་ལ་ཆོ་ག་
འདི་བལྟ་བར་བྱའོ། །དེ་ལྟར་ན་གསང་སྟེ་སྟོན་པ་ལ་གསང་སྟེ་བསྟན་པ་མ་རྫོགས་པའི་
སློབ་དཔོན་ཉིད་ཅེས་བཤད་པ་དང་། ཊཱི་ཀ་ལས། དོན་གང་གིས་སློབ་དཔོན་ཉིད་དུ་འགྱུར་
བའི་དོན་དེ་ཡོངས་སུ་མཐར་ཐུག་པར་གྱུར་ན་སྟེ། དོན་དགོས་པ་དེ་གྲུབ་པ་ཡོངས་སུ་
རྫོགས་ནའོ་ཞེས་བཤད་པ་དང་། འགྲེལ་ཆུང་ལས། བར་ཆད་འདྲི་བའི་ལས་བྱས་ཟིན་
ནས་གསང་སྟེ་སྟོན་པའི་སློབ་དཔོན་དུ་གྱུར་ཞེས་བཤད་པ་དེ་རྣམས་དང་འགལ་ལོ། །

གཉིས་པ་རང་ལུགས་བཞག་པ་ནི། ལྐོག་ཏུ་བར་ཆད་རྣམས་དྲིས་པ་ན་གསང་སྟེ་
སྟོན་པ་སློབ་དཔོན་དུ་གྱུར་པ་ཡིན་ཏེ། སྔར་གྱི་གཞུང་བཞི་པོ་དེ་དག་གིས་གྲུབ་ལ། གསང་
སྟེ་སྟོན་པ་སློབ་དཔོན་དུ་འགྱུར་བའི་བྱ་བ་བྱས་པའི་དོན་གྲུབ་པ་ཉིད་ཡིན་པའི་ཕྱིར་རོ། །
གསང་སྟེ་སྟོན་པས་འོང་བ་ཞུ་བའི་བྱ་བ་མ་བྱས་ཀྱང་ལྐོག་ཏུ་བར་ཆད་དྲིས་ཟིན་པའི་ཚེ་ན།
གསང་སྟེ་སྟོན་པའི་བྱ་བ་བྱས་པའི་དོན་གྲུབ་པ་ཉིད་ཡིན་ཏེ། གསང་སྟེ་སྟོན་པའི་བྱ་བ་ཕལ་
ཆེར་བྱས་ན་བྱས་པ་ཉིད་ཡིན་པའི་ཕྱིར་རོ། །
གསུམ་པ་རྩོད་པ་སྤང་བ་ནི། གསང་སྟེ་སྟོན་པས་ལྐོག་ཏུ་བར་ཆད་དྲིས་མ་ཐག་པའི་
དུས་ཉིད་ན་ཆོས་ཅན། དོན་གྲུབ་པ་ཡིན་པར་ཐལ། སློབ་དཔོན་དུ་གྱུར་པ་ཡིན་པའི་ཕྱིར་
རོ༑ ༑རྟགས་ཁས་བླངས། ཁྱབ་པ་གཞུང་གིས་གྲུབ་སྟེ། དོན་གྲུབ་ན་གྱུར་པ་ཉིད་དོ་ཞེས་
པས་སོ། །འདོད་ན་དེའི་ཚེ་ན་ལེན་པ་པོས་སྡོམ་པ་མ་ཐོབ་པས་ལེན་པ་པོའི་དོན་མ་གྲུབ་
པར་འདུག་པས་བསལ་ལོ་ཞེ་ན། སློབ་དཔོན་དུ་འགྱུར་བའི་བྱ་བ་བྱས་པའི་དོན་གྲུབ་པར་
ཐལ་ཟེར་རམ། སློབ་མའི་རྒྱུད་ལ་སྡོམ་པ་སྐྱེས་པའི་དོན་གྲུབ་པ་ཐལ། དང་པོ་ལྟར་ན་
འདོད་ཅིང་། གཉིས་པ་ལྟར་ན་ཁྱབ་པ་མེད་དོ། །གསང་སྟེ་སྟོན་པ་ཆོས་ཅན། སྡོམ་པ་མ་
ཐོབ་པ་ཐོབ་པར་བྱེད་པའི་སློབ་དཔོན་མ་ཡིན་པར་ཐལ། ལེན་པ་པོས་སྐབས་དོན་གྱི་སྡོམ་
པ་མ་ཐོབ་ཀྱང་སློབ་དཔོན་དུ་གྱུར་པ་ཡིན་པའི་ཕྱིར་ཞེ་ན། ཁྱབ་པ་མེད་དེ། མཁན་པོ་ཆོས་
ཅན། སྡོམ་པ་མ་ཐོབ་པ་འཐོབ་པར་བྱེད་པའི་མཁན་པོ་མ་ཡིན་པར་ཐལ། ལེན་པ་པོས་
སྡོམ་པ་མ་ཐོབ་ཀྱང་མཁན་པོར་གྱུར་པ་ཡིན་པའི་ཕྱིར་རོ་ཞེས་མཚུངས་སོ། །གསང་སྟེ་སྟོན་
པས་བར་ཆད་འདྲི་བ་དེ་ཆོས་ཅན། གསང་སྟེ་སྟོན་པའི་སློབ་དཔོན་གྱིས་བར་ཆད་འདྲི་བ་མ་
ཡིན་པར་ཐལ། བར་ཆད་འདྲི་བའི་ཚེ་ན་གསང་སྟེ་སྟོན་པའི་སློབ་དཔོན་དུ་གྱུར་པ་མ་ཡིན་
པའི་ཕྱིར་རོ། །རྟགས་མ་གྲུབ་ན། གསང་སྟེ་སྟོན་པའི་སློབ་དཔོན་དུ་གྱུར་པ་དེ་བར་ཆད་
དྲིས་པ་ལ་ལྟོས་པ་ཉམས་སོ། །འདོད་ན་ཀརྨ་ཤ་ཏཾ་དང་། ཊཱི་ཀ་ལས། གསང་སྟེ་སྟོན་པའི་

སློབ་དཔོན་གྱིས་བར་ཆད་ཀྱི་ཆོས་རྣམས་གསང་སྟེ་དྲི་ཞེས་བཤད་དོ་ཞེ་ན། དེ་ནི་རྒྱུ་ལ་
འབྲས་བུའི་མིང་བཏགས་པ་སྟེ། ཀརྨ་ཤ་ཏཾ་དང་ཊཱི་ཀ་ལས། ལས་བྱེད་པའི་སློབ་དཔོན་
གྱིས་བར་ཆད་ཀྱི་ཆོས་རྣམས་དགེ་འདུན་གྱི་ནང་དུ་དྲི་ཞེས་བཤད་པ་བཞིན་ནོ།། །།
བརྒྱད་པ་མཚན་ནས་སྨོས་པའི་རིམ་པ་ནི་གཞུང་དུ་གོ་བར་འགྱུར་རོ། །གཉིས་པ་ཡན་
ལག་གི་དོན་ལ། བརྗོད་པ་ཐ་མ་གང་ཡིན་པའི་ཆ་གཉིས་རྫོགས་པ་ན་གྲུབ་པ་ཉིད་དེ། ཆ་
གསུམ་པ་ལ་འཇུག་པ་ན་གྲུབ་ཟིན་པ་ཉིད་དོ་ཞེས་དོན་དེ་ལྟར་ཊཱི་ཀ་ལས་བཤད་པ་དེ་ལེགས་
སོ༑ །དཔེར་ན་གཞན་བརྗོད་པའི་དུས་ན་ཞེས་པ་འདི་ལ་དཔེ་གང་ལེན། དོན་དུ་གང་
འཇོག་ཅེ་ན། དགེ་ཚུལ་གྱི་སྡོམ་པ་སྐྱེས་པ་དེ་དཔེ། དགེ་སློང་གི་སྡོམ་པ་སྐྱེས་པ་དེ་དོན་
ཞེས་བརྗོད་དོ། །འོ་ན་བརྗོད་པ་ཐ་མ་གང་ཡིན་པའི་ཆ་གསུམ་པ་ལ་གྲུབ་པ་ཉིད་དོ་ཞེས་པ་
དེས་གཉིས་ཀ་གསལ་བར་བསྟན་ནམ་མ་བསྟན། དང་པོ་ལྟར་ན་དགེ་སློང་གི་སྡོམ་པ་སྐྱེས་
པ་ཡང་གསལ་བར་བསྟན་ཟིན་པས་དཔེས་མཚོན་མི་དགོས་པར་འགྱུར་རོ། །གཉིས་པ་
ལྟར་ན་དཔེ་དེ་ཉིད་ཀྱང་གསལ་བར་མ་གྲུབ་པའི་སྐྱོན་དུ་འགྱུར་རོ་ཞེ་ན། དེའི་སྐྱོན་མེད་དེ།
དགེ་ཚུལ་དང་དགེ་སློང་གི་སྡོམ་པ་ལེན་པའི་ཆོ་ག་བརྗོད་པ་ན་སློབ་དཔོན་དུ་གྱུར་པའི་དུས་
གསལ་མི་གསལ་གྱི་ཁྱད་པར་ཡོད་པའི་ཕྱིར་རོ། །་
འདིར་དགེ་ཚུལ་གྱི་སྡོམ་པ་དངོས་གཞིའི་ཆོ་ག་ལ་གསུམ་སྟེ། སྐྱབས་འགྲོའི་ཆ་དང་།
བདག་བརྗོད་ཀྱི་ཆ་དང་། གཞན་བརྗོད་ཀྱི་ཆའོ། །དེ་ལྟར་ཆ་གསུམ་ལས། དཔེར་ན་
གཞན་བརྗོད་པ་སྟེ་སྔར་བཙུན་པས་ཞེས་བརྗོད་པ་ལས་གཞན། སློབ་དཔོན་གྱིས་ཞེས་
བརྗོད་པའི་དུས་ན་དགེ་ཚུལ་གྱི་སྡོམ་པ་སྐྱེས་པ་ཉིད་དང་དགེ་ཚུལ་གྱི་སློབ་དཔོན་དུ་གྱུར་པ་
ཉིད་དེ། དཔེ་དེ་བཞིན་དུ་ད་ལྟར་གྱི་ཆོ་གས་དགེ་སློང་བྱེད་པ་ན་ལས་བརྗོད་པ་ཐ་མའི་ཆ་
གསུམ་པ་ལ་འཇུག་ན་དགེ་སློང་གི་སྡོམ་པ་སྐྱེས་པ་ཉིད་དང་། ལས་བྱེད་པ་སློབ་དཔོན་དུ་
གྱུར་པ་ཉིད་དོ་ཞེས་དཔེས་མཚོན་ནས་བསྟན་ཏེ། མཁན་པོའི་དོན་ཏོ་ཞེས་པ་ཊཱི་ཀ་ལས་

ཁས་བླངས་པའི་བདག་ཉིད་ཀྱི་མཁན་པོའི་དོན་གྲུབ་པ་ཉིད་དེ་ཞེས་གསུངས་སོ། །གནས་
སྦྱིན་པ་ནི་ཞག་གཅིག་ཞེས་པ་ཊིཀ་ལས་ཞག་གཅིག་ཅེས་བྱ་བ་ནི་ཉིན་མཚན་གཅིག་གོ་
ཞེས་བཤད་ཀྱང་། ཉིན་མོའི་ཆ་ནི་མཚོན་པ་ཙམ་ཡིན་གྱི་ངེས་བཟུང་དུ་དགོས་པ་ནི་མ་ཡིན་
ཏེ། རང་གི་རྣམ་བཤད་ལས། གནས་ཀྱི་སློབ་དཔོན་ནི་གང་ཡིན་ཞེ་ན། གང་ཞིག་གང་དང་
ཉེ་བར་མཚན་མོ་གཅིག་ཀྱང་གནས་པས་གནས་སུ་འགྱུར་ཞེས་བཤད་དོ། །མཐར་ཐུག་
ནའོ་ཞེས་མཚན་མོ་མཐའི་སྐད་ཅིག་གམ་སྐྱ་རེངས་ཤར་པ་ལ་ལྟོས་སྙམ་ན་འདིའི་མཐར་
ཐུག་ནི་ཞག་གཅིག་གི་མཐར་ཐུག་མཚན་མོ་མཐའི་སྐད་ཅིག་ཉིད་ཡིན་ལ། སྐྱ་རེངས་ཤར་
ན་ནི་སློབ་དཔོན་དུ་གྱུར་པ་ཉིད་དོ་ཞེས་རིགས་ཏེ། འཆང་འབྲལ་ལ་སོགས་པ་ཞག་འདས་
པ་ཡན་ལག་ཏུ་དགོས་པ་རྣམས་དང་ཚུལ་འདྲའོ་ཞེས་རིགས་སོ། །
འོ་ན་ཊཱིཀ་ལས། གནས་སྦྱིན་པའི་སློབ་དཔོན་ཉིད་ནི་སྐྱ་རེངས་འཆར་བའི་དུས་ན་
སློབ་དཔོན་ཉིད་དུ་གྱུར་པ་ཡིན་ནོ། །ཞེས་བཤད་ཅིང་། འགྲེལ་ཆུང་ལས་ནི། གནས་
བཅས་པའི་སྔགས་བྱས་ནས་དེའི་ནུབ་མོ་ཉིད་མཚམས་གཅིག་གི་ནང་དུ་ལྷན་ཅིག་ཏུ་གནས་
ལ་ཞག་ལོན་ཏེ་སྐྱ་རེངས་བྱུང་ན་སློབ་དཔོན་དུ་འགྱུར་ཞེས་བཤད་པས་གཞུང་དེ་གཉིས་
དང་འགལ་ལོ་ཞེ་ན། སྔ་མ་ནི་སྐྱ་རེངས་ཤར་བ་ལ་སྐྱ་རེངས་འཆར་བའི་སྒྲས་བརྗོད་པ་དང་།
ཕྱི་མ་ནི་སློབ་དཔོན་དུ་གྱུར་པ་ལ་སློབ་དཔོན་དུ་འགྱུར་བའི་སྒྲས་བརྗོད་པ་ཡིན་ནོ་ཞེས་
རིགས་སོ། །ཀློག་པ་ནི་ཚིགས་སུ་བཅད་པ་ཞེས་མཚོན་པ་ཙམ་སྟེ། གཞི་འགྲེལ་ལས། ཚིག་
བཞི་པའི་ཚིགས་སུ་བཅད་པ་དང་དེ་ཙམ་གྱི་གཞུང་ལྷུག་པ་རྐྱང་པ་ཡན་ཆད་ཅེས་བཤད་དོ། །
ལན་གསུམ་བཟླས་ནའོ་ཞེས་པ་ལ། འོ་ན་ལུང་ལས། ཀློག་པའི་སློབ་དཔོན་གང་ཞེ་ན། གང་
ལས་ཚིག་བཞི་པའི་ཚིགས་སུ་བཅད་པ་ཙམ་ཡང་བཟུང་བའོ། །ཞེས་གསུངས་ཀྱི་ལན་གསུམ་
བཟླས་ན་ཞེས་མ་གསུངས་པ་ལ་ལན་གསུམ་བཟླས་ནའོ་ཞེས་སྨོས་པ་འགལ་ལོ་ཞེ་ན། མ་
ཡིན་ཏེ་ཊི་ཀ་ལས་སློབ་དཔོན་གྱིས་ཇི་སྐད་མདོར་བྲིས་པའི་ཚིག་འདི་ནི་བཅོམ་བརླག་པའི་

གཞུང་ལས་བྱུང་ངོ་ཞེས་བཤད་དོ། །གཞུང་དེ་ནི་བྱེ་བྲག་བཤད་མཚོ་ཡིན་ནོ་ཞེས་སྔ་རབས་
པ་རྣམས་འཆད་ཀྱང་། དེ་མ་ཡིན་ཏེ། ཞུ་འགྲེལ་ལས། ཀློག་པ་ནི་ཚིགས་སུ་བཅད་པ་
གཅིག་ལན་གསུམ་བཟླས་པས་སོ་ཞེས་བྱ་བ་བཅོམ་བརླག་པ་ལས་བྱུང་བའི་ལུང་རྙེད་པ་
བཞིན་ནོ་ཞེས་བཤད་ཅིང་། དེ་ལྟར་གཞི་འགྲེལ་ལས་ཀྱང་བཤད་དོ། །
དེང་སང་གི་ལུང་གཞི་ལས། ཀློག་པའི་སློབ་དཔོན་གང་ཞེ་ན། གང་ལས་ཚིག་བཞི་
པའི་ཚིགས་སུ་བཅད་པ་ཙམ་ཡང་ལན་གསུམ་བཟླས་ཏེ་བཟུང་བ་ཡིན་ནོ་ཞེས་བཤད་དོ། །
གྱི་ན་ལན་གསུམ་བཟླས་ན་ཡང་སློབ་དཔོན་དུ་འགྱུར་རམ་ཞེ་ན་ཀློག་པའི་བསམ་པ་མེད་
པས་ཚིགས་སུ་བཅད་པ་ལན་གསུམ་བཟླས་པའམ་ལན་སྟོང་བརྗོད་པ་དེས་ནི་ཆོས་ཅན།
ཀློག་པའི་སློབ་དཔོན་ཉིད་དུ་མི་འགྱུར་ཏེ། ཁྱད་པར་གྱི་གཞི་ཀློག་པ་ཉིད་མ་ཡིན་པའི་ཕྱིར་
རོ༑ ༑དཔེར་ན་ཁ་ཏོན་འདོན་པ་བཞིན་ནོ། །འོ་ན་དེ་གཉིས་ཀྱི་ཁྱད་པར་ཅི་ཞེ་ན། ཊཱི་ཀ་
ལས། ཁ་ཏོན་ནི་བཟུང་ཟིན་པ་གོམས་པར་བྱ་བའི་བསམ་པས་ཡིན་པའི་ཕྱིར་དང་། ཀློག་
པ་ནི་མ་བཟུང་བ་འཛིན་པའི་ཚུལ་ཡིན་པའི་ཕྱིར་རོ་ཞེས་སོ། །མཁན་པོའི་མིང་མ་བཟུང་
ཞེས་པ་ནི་འགྲེལ་ཆུང་ལས། མཁན་པོའི་མཚན་ནས་མི་སྨོས་ཞེས་སོ། །དགེ་སློང་ཉིད་དུ་ཉེ་
བར་སྒྲུབ་པར་བྱེད་པའི་ཆོ་ག་ནི་དགེ་འདུན་ལས་བསྙེན་པར་རྫོགས་པར་བྱའོ་ཞེས་པ་ལ་
སོགས་པས་བསྟན་ཏོ། །འདིའི་སྤྱི་དོན་ལ་གཉིས་ལས། དང་པོ་དགོས་པའི་དོན་ནི། དགེ་
སློང་གི་སྡོམ་པ་འཐོབ་ཅིང་བསྲུངས་པས་གནས་སྐབས་དང་མཐར་ཐུག་གི་ཕན་ཡོན་འཐོབ་
པའོ། །
གཉིས་པ་བསྡུས་པའི་དོན་ལ་བཞི་ལས། དང་པོ་ཡུལ་གང་ལ་ནོད་པ་ནི། མཁན་པོ་
དང༌། སློབ་དཔོན་གཉིས་དང་། དགེ་འདུན་མཚན་ཉིད་དང་ལྡན་པ་ལའོ། །མཁན་པོ་དང་
སློབ་དཔོན་གྱི་མཚན་ཉིད་ནི་སྐབས་འོག་ཏུ་འཆད་པར་འགྱུར་རོ། །དེ་དག་མེད་ན་སྐྱེ་མི་སྐྱེ་
ན༑ མཁན་པོ་དང་གསང་སྟེ་སྟོན་པ་མེད་ཀྱང་རྒྱུ་གཞན་ཚང་ན་སྡོམ་པ་སྐྱེ་སྟེ། མཁན་པོ

མེད་པ་ཉིད་ལ་ཡང་ངོ་ཞེས་པ་དང་། བར་ཆད་མ་དྲིས་པར་ཡང་ངོ་ཞེས་བཤད་པས་གྲུབ་བོ། །
ལས་ཀྱི་སློབ་དཔོན་མེད་དམ་དགེ་འདུན་བཞི་ཡན་ཆད་དུ་ལོངས་པ་དེ་མེད་ན་ནི་ལས་ཀྱི་
ཆོ་ག་ལ་བརྟེན་པའི་དགེ་སློང་གི་སྡོམ་པ་མི་སྐྱེ་སྟེ། ཆོ་ག་གསོལ་བཞིའི་ལས་ཀྱི་བྱེད་པ་པོ་
མེད་པའི་ཕྱིར་རོ། །དགེ་འདུན་གྱི་མཚན་ཉིད་ནི་གྲངས་ཚང་བ་དང་། ལས་ཀྱི་ཁ་སྐོང་བར་
འོས་པ་དང་། མི་མཐུན་པ་གཉིས་ཀྱིས་མི་མཐུན་པ་མེད་པ་སྟེ། ཕྱི་མ་གཉིས་ནི་རྒྱས་པར་
ལས་གཞིར་སྟོན་ལ། གྲངས་ཚང་པ་ནི་ཡུལ་དབུས་སུ་དགེ་སློང་བཅུ་དང་། མཐའ་འཁོབ་ཏུ་
བཅུ་བཙལ་དུ་མེད་ན་ལྔའི་གྲངས་ཚང་བའོ། །དེ་དག་མ་ཚང་ཡང་དགེ་སློང་བཞིར་ཚང་ན་
ལུང་ཞུ་བ་ལས། བཙུན་པ་བཅུ་ཡང་མཆིས་ལ་མཆིས་བཞིན་དུ་འདུལ་བ་འཛིན་པ་དང་
བཞིས་བསྙེན་པར་རྫོགས་པར་བགྱིས་ན་བསྙེན་པར་རྫོགས་པ་ཞེས་བགྱིའམ། ཨུ་པ་ལི་
བསྙེན་པར་རྫོགས་པ་ཞེས་བྱ་སྟེ། བསྙེན་པར་རྫོགས་པར་བྱེད་པ་རྣམས་ནི་འདས་པ་དང་
བཅས་པའོ་ཞེས་གསུངས་སོ། །
གཉིས་པ་རྟེན་གང་གིས་ནོད་པ་ལ་བཞི་ལས། དང་པོ་ལུས་ཕུན་སུམ་ཚོགས་པ་ནི།
དངོས་པོའམ་བསམ་པའི་སྒོ་ནས་ནར་སོན་པ་དང་། ལུས་ལ་བརྟེན་པའི་བར་ཆད་མཐའ་
དག་དང་བྲལ་བའོ། །དེ་ལ་དངོས་པོ་ནར་སོན་པ་ནི་མངལ་དང་བཤོལ་གྱི་ཟླ་བ་དང་བཅས་
ནས་ལོ་ཉི་ཤུ་ལོན་པ་སྟེ། རྣམ་པ་ཐམས་ཅད་དུ་ལོ་ཉི་ཤུ་ལོན་པ་ལ་ནི་བསྙེན་པར་རྫོགས་པ་
ཆགས་སོ་ཞེས་སོ། །བསམ་པ་ནར་སོན་པ་ནི་ལོ་ཉི་ཤུ་མ་ལོན་ཡང་ལོན་པར་འདུ་ཤེས་པ་
སྟེ༑ གཅིག་ཤོས་ལ་ནི་ལོན་པར་འདུ་ཤེས་པ་ཉིད་ནའོ་ཞེས་སོ། །ལེན་པ་པོས་ལོ་ཉི་ཤུ་མ་
ལོན་པ་ལ་མ་ལོན་པར་ཤེས་ན་ནི། དེ་ལ་དགེ་སློང་ཕའི་སྡོམ་པ་མི་སྐྱེ་སྟེ། སོ་སོ་ཐར་པ་
ལས། གང་ཟག་དེ་ཡང་བསྙེན་པར་རྫོགས་པར་མི་འགྱུར་ལ་ཞེས་སོ། །དམིགས་བསལ་ནི་
ལོ་ཉི་ཤུ་མ་ལོན་པ་ལ་མ་ལོན་པ་ཉིད་དུ་ཤེས་པ་ལ་ཡང་དགེ་སློང་ཕའི་སྡོམ་པ་སྐྱེ་བ་ཡོད་དེ།
ལས་དང་པོ་པ་དང་བུད་མེད་ཁྱིམ་སོ་བཟུང་བ་ལོ་བཅུ་གཉིས་ལོན་པ་དགེ་སློང་མའི་སྡོམ་

པ་ལེན་པ་ན་སྡོམ་པ་སྐྱེ་བ་ལ་མངོན་དུ་གྱུར་པ་སྐྱེ་བའི་ཚེ་ཉིད་ན་སྡོམ་ལེན་མཚན་གྱུར་ན་
དགེ་སློང་ཕའི་སྡོམ་པ་སྐྱེ་བར་རིགས་སོ་གྱུར་པ་དེ་ལ་དགེ་སློང་ཕའི་སྡོམ་པ་སྐྱེ་བ་ལ་མངོན་
དུ་གྱུར་པ་མི་རིགས་ཏེ། འོ་ན་དེང་སང་ནི་དགེ་སློང་གི་སྡོམ་པ་ལེན་པ་ན་མངལ་དང་བཤོལ་
གྱི་ཟླ་བ་བརྩིས་ཏེ་ལོ་བཅུ་དགུ་ལ་དགེ་སློང་བྱེད་པར་སྣང་ན་དེ་ལ་སྡོམ་པ་སྐྱེའམ་མི་སྐྱེ་
སྙམ་ན། རང་གིས་རྣམ་བཤད་ལས། བསྙེན་པར་རྫོགས་པ་ནི་མི་ཆགས་པ་ཡིན་ཏེ། ལོ་
བཅུ་དགུ་ལོན་པ་ལ་སོགས་པའི་སྐྱོན་གྱིས་སོ་ཞེས་པ་དང་། འགྲེལ་ཆུང་ལས་ཀྱང་། ཐོག་
མ་ཁྲིམས་འབོགས་པའི་ཚེ་ན་ལོ་ཉི་ཤུར་མ་ཚང་བར་ཤེས་ནས་མངལ་གྱི་ཟླ་བ་བསྣན་ཀྱང་
ཁྲིམས་མི་ཆགས་སོ་ཞེས་སོ། །འོན་ཀྱང་གཞུང་དེ་གཉིས་ཀྱི་དགོངས་པ་བཙལ་བར་བྱ་
ཞིང་། ཊིཀ་ལས། བསྙེན་པར་རྫོགས་པར་འདོད་པའི་གནས་སྐབས་སུ་ནི་བརྩི་བར་མི་བྱ་
སྟེ༑ གལ་ཏེ་བརྩི་བར་བྱེད་ན་བསྙེན་པར་རྫོགས་པ་ནི་ཆགས་ལ། བསྙེན་པར་རྫོགས་པར་
བྱེད་པ་དག་ལ་ནི་འགལ་ཚབས་ཅན་དུ་འགྱུར་རོ་ཞེས་གསུངས་པ་དེ། ངེས་པར་བཟུང་སྟེ།
མི་ལུས་ཐོབ་ནས་ལོ་ཉི་ཤུ་ལོན་པ་ཉིད་ཡིན་པའི་ཕྱིར་རོ། །གཉིས་པ་བསམ་པ་ཕུན་སུམ་
ཚོགས་པ་ནི་རྒྱུའི་ཀུན་སློང་དང་དུས་ཀྱི་ཀུན་སློང་སྟེ་སྔར་བཤད་ཟིན་ཏོ། །
གསུམ་པ་ཆ་ལུགས་ཕུན་སུམ་ཚོགས་པ་ནི། སྔར་ནས་སྐྲ་དང་ཁ་སྤུ་བྲེགས་པ་དང་།
འདིར་ཆོས་གོས་གསུམ་དང་ལྷུང་བཟེད་རུང་ཞིང་ཚད་དང་ལྡན་པ་མཁན་པོས་བྱིན་གྱིས་
བརླབས་པ་དང་ལྡན་པ་དང་། གདིང་བ་དང་ཆུ་ཚགས་ནི་ཚིག་གིས་བྱིན་ཡང་རུང་ངོ་། །དེ་
དག་མེད་ན་སྐྱེའམ་མི་སྐྱེ་ཞེ་ན། དེ་དག་ཐམས་ཅད་མ་ཚང་སྟེ་སྒྲེན་མོའམ་ཁྱིམ་པ་ལ་
སོགས་པའི་ཆ་ལུགས་རྫོགས་ན་མི་སྐྱེ་སྟེ། སྒྲེན་མོ་དང་ཞེས་བཤད་ཅིང་། ཁྱིམ་པ་དང་མུ་
སྟེགས་ཅན་གྱི་རྒྱལ་མཚན་ཅན་ལ་ཡང་མི་སྐྱེའོ་ཞེས་སོ། །དེ་ལ་དགོངས་ནས་ལུང་མ་མོ་
ལས་ལྷུང་བཟེད་དང་ཆོས་གོས་མེད་པ་དང་མི་མ་ཡིན་པ་ཐམས་ཅད་དེ། འདི་དག་ནི་བསྙེན་
པར་རྫོགས་པར་བྱས་ན་ཡང་བསྙེན་པར་རྫོགས་པ་མ་ཡིན་ཞེས་གསུངས་སོ། །ལྷུང་བཟེད་

དང་ཆོས་གོས་འགའ་རེ་མ་ཚང་ཡང་མི་སྐྱེ་བའི་སྐྱོན་མེད་དེ། ལུང་ཕྲན་ཚེགས་ལས་ལྷུང་
བཟེད་མེད་པ་ཞིག་བསྙེན་པར་རྫོགས་པར་བགྱིད་ན་བསྙེན་པར་རྫོགས་པ་ཞེས་བྱ་སྟེ།
བསྙེན་པར་རྫོགས་པར་བྱེད་པ་རྣམས་ནི་འགལ་ཚབས་ཅན་དུ་འགྱུར་རོ་ཞེས་གསུངས་
ཤིང་། ལུང་ཞུ་བ་ལས་བཙུན་པ་ལྷུང་བཟེད་མ་མཆིས་ཆོས་གོས་མ་མཆིས་པར་བསྙེན་པར་
རྫོགས་པར་བགྱིས་ན་བསྙེན་པར་རྫོགས་པ་ཞེས་བགྱིའམ།།
ཨུ་པ་ལི་བསྙེན་པར་རྫོགས་པ་ཞེས་བྱ་སྟེ་བསྙེན་པར་རྫོགས་པར་བྱེད་པ་ནི་འདས་
པ་དང་བཅས་པའོ་ཞེས་གསུངས་སོ། ། བཞི་པ་ཚིགས་སྔ་མ་སྔོན་དུ་སོང་བ་ནི་སྔར་བཤད་
ཟིན་ཏོ། །གསུམ་པ་དངོས་པོ་གང་ནོད་པ་ནི་བསྙེན་རྫོགས་ཀྱི་སྡོམ་པ་སྟེ་སྐབས་ཀྱིས་གྲུབ་
བོ༑ །བཞི་པ་ཆོ་ག་ཇི་ལྟ་བུས་ནོད་པ་ནི་སྦྱོར་དངོས་མཇུག་གསུམ་སྟེ། སྦྱོར་བའི་ཆོ་ག་ནི་
རྒྱས་པར་ཀརྨ་ཤ་ཏཾ་ལས་ཤེས་པར་བྱའོ། །དངོས་གཞིའི་ཆོ་ག་ནི་གསོལ་བཞིའི་ལས་བྱ་
བའོ། །མཇུག་གི་ཆོ་ག་ནི། ལས་ཀྱི་མཇུག་སྡུད་བརྗོད་པ་དང་། ཐོབ་དུས་གོ་བར་བྱ་བ་
དང་། གདམས་ངག་བཅུ་གཅིག་བརྗོད་པ་དང་གསུམ་གཞུང་ནས་བཤད་ཅིང་། དེའི་རྗེས་
སུ་བཀའ་དྲིན་རྗེས་སུ་དྲན་པའི་ཕྱག་བྱ་བ་ནི་འདུལ་བ་འཛིན་པ་རྣམས་ཀྱི་ལག་ལེན་ལས་
བྱུང་ངོ་། །ཡན་ལག་གི་དོན་ནི། ད་ལྟར་གྱི་ཆོ་གས་བསྙེན་རྫོགས་ནོད་པ་ཆོས་ཅན། ཡུལ་
དགེ་འདུན་ལས་རག་ལས་ཏེ་བསྙེན་པར་རྫོགས་པར་བྱ་བ་ཡིན་ཏེ། གསོལ་བཞིའི་ལས་
ཀྱིས་བསྙེན་པར་རྫོགས་པ་བྱ་བ་ཡིན་པའི་ཕྱིར་རོ། །ད་ལྟར་གྱི་ཆོ་གའི་སྐབས་སུ་ཡུལ་དགེ་
འདུན་ལས་བསྙེན་པར་རྫོགས་པར་བྱ་ཡི། དགེ་ཚུལ་ལྟར་གང་ཟག་ལས་བླང་བ་ནི་མ་ཡིན་
ནོ༑ ༑ཊིཀ་ལས། དགེ་འདུན་ཁོ་ན་ལས་བསྙེན་པར་རྫོགས་པར་འགྱུར་ཞེས་པ་ནི་ད་ལྟར་
གྱི་ཆོ་གས་བསྙེན་རྫོགས་ནོད་ན། གང་ལ་གསོལ་བ་གདབ་པ་ཡུལ་གྱི་ཆ་ནས་དགེ་འདུན་
ཁོ་ན་ལས་བསྙེན་པར་རྫོགས་པར་འགྱུར་ཞེས་དགོངས་སོ། །མཁན་པོ་ཉིད་དུ་ཕྱོགས་པ་
ཞེས་པ་ནི། ཁ་ཅིག་ན་རེ་ལྐོག་ཏུ་ཐ་མལ་གྱི་ཚིག་གིས་མཁན་པོ་མཛད་པར་ཞུ་བ་ཕུལ།

ཚོགས་སུ་ཆོ་གའི་སྒོ་ནས་མཁན་པོར་གསོལ་བ་བཏབ་ལས་ཀྱི་གནས་སུ་ཚོགས་པ་དང་
ཆོས་གསུམ་ལྡན་ཏེ། འགྲེལ་ཆུང་ལས། བཤད་ཟེར་ཞིང་ཆོས་གསུམ་ལྡན་དེས་དགེ་འདུན་
ཚོགས་པའི་སྐབས་སུ་ལས་བྱེད་པ་དང་གསང་སྟེ་སྟོན་པའི་དགེ་སློང་ལ་གསོལ་བ་གདབ་
པར་བྱ་ཞེས་འཆད་དོ། །དེ་ནི་མ་ཡིན་ཏེ། ལུང་གཞི་དང་ཀརྨ་ཤ་ཏཾ་ལས། མཁན་པོས་དེའི་
ལྷུང་བཟེད་དང་ཆོས་གོས་དག་བཙལ་བར་བྱ་ཞིང་། ལས་བྱེད་པའི་དགེ་སློང་དང་གསང་སྟེ་
སྟོན་པའི་དགེ་སློང་ལ་ཡང་གསོལ་བ་གདབ་པར་བྱ། གང་དག་དེའི་ལས་ཀྱི་གནས་སུ་
འཇུག་པར་འགྱུར་བའི་དགེ་སློང་དག་ལ་ཡང་གསོལ་བ་གདབ་པར་བྱའོ། །དགེ་སློང་གང་
དག་དེའི་ལས་ཀྱི་གནས་སུ་འཇུག་པར་འགྱུར་བ་དེ་དག་གིས་ཀྱང་དེར་འདུ་བར་འགྱུར་
བའི་ཚེ། ཟླ་བ་ཕྱེད་འདས་པའི་ཉེས་པ་ཕྱིར་བཅོས་ཏེ་འདུག་པར་བྱའོ་ཞེས་དགེ་འདུན་
རྣམས་ལས་ཀྱི་གནས་སུ་འཇུག་པའི་སྔ་རོལ་དུ་ལས་བྱེད་པ་དང་གསང་སྟེ་སྟོན་པའི་དགེ་
སློང་ལ་གསོལ་བ་གདབ་པར་གསུངས་པ་དང་འགལ་ལོ། །
ལུང་ཕྲན་ཚེགས་ཀྱི་དགེ་སློང་མའི་སྐབས་ལས་མཁན་མོས་གསང་སྟེ་སྟོན་མ་དང་
ལས་བྱེད་པའི་དགེ་སློང་མ་ལ་གསོལ་བ་གདབ་པར་བྱ། དེའི་འོག་ཏུ་དགེ་སློང་མའི་དགེ་
འདུན་མ་རྣམས་འདུས་ཤིང་ཞེས་གསུངས་པ་དང་། བསྙེན་པར་རྫོགས་པར་འདོད་པ་ཤིང་
ལ་འཛེག་ཏུ་མི་གཞུག་གོ་ཞེས་པའི་ལུང་ཕྲན་ཚེགས་ཀྱི་བྱུང་བ་དང་ཡང་འགལ་ལོ། །གསང་
སྟེ་སྟོན་པའི་དགེ་སློང་ཞེས་སྨོས་ཀྱང་ལས་བྱེད་པ་ལ་དགེ་སློང་ཞེས་མ་སྨོས་པ་ནི། རང་གི་
རྣམ་བཤད་དང་། ཊཱིཀ་ལས། ལས་བྱེད་པ་ལས་ཀྱི་ཆོ་ག་ཡོངས་སུ་རྫོགས་པས་དགེ་སློང་
ཉིད་ཡིན་པར་གྲུབ་པའི་ཕྱིར་རོ་ཞེས་བཤད་དོ། །གསང་སྟེ་སྟོན་པ་ནི་ལས་ཀྱི་ཆོ་གས་བསྐོ་
བ་ཡིན་ལ་དེ་ལ་ཆོ་ག་རྗེས་སུ་བསྒྲགས་པའི་སྒོ་ནས་བསྙེན་པར་མ་རྫོགས་པ་བསྐོས་པས་
ཀྱང་འགྲུབ་བམ་སྙམ་དུ་དོགས་པ་བསལ་པའི་ཕྱིར་དགེ་སློང་ཞེས་སྨོས་སོ། །དགེ་ཚུལ་གྱི་
མཁན་པོ་ཡིན་ཡང་བསྙེན་པར་རྫོགས་པར་བྱེད་པའི་མཁན་པོར་གསོལ་ཏེ། འགྲེལ་ཆུང་

ལས། ལས་ཐ་དད་པའི་ཕྱིར་ཞེས་བཤད་དེ། བྱ་བ་ཐ་དད་པའི་ཕྱིར་ཞེས་པའོ། །མཁན་པོ་
དེ་མཁན་པོ་རང་གིས་ཞེས་སྨོས་ཅི་དགོས་ཞེ་ན། ཊཱི་ཀ་ལས། རང་གི་ཞེས་སྨོས་པ་ནི་
བཅོལ་བའི་ཆོ་ག་སྤང་བའི་ཕྱིར་ཏེ། གཙུག་ཕུད་བྲེགས་པ་དང་མཚན་བཏགས་པ་ལ་
སོགས་པ་གཞན་ལ་བཅོལ་པས་འགྲུབ་པ་ལྟར་ཆོས་གོས་བྱིན་གྱིས་བརླབས་པ་འདི་ཡང་
གཞན་ལ་བཅོལ་པས་འགྲུབ་བམ་སྙམ་པའི་དོགས་པ་བསལ་བའི་ཕྱིར་རོ། །རང་གི་རྣམ་
བཤད་དང་ཊཱི་ཀ་ལས། དེ་ལྟ་བུ་ཉིད་མ་ཡིན་ཏེ་ཞེས་བཤད་དོ། །འགྲེལ་ཆུང་ལས་ནི་དེ་ལྟ་
བུ་ཉིད་མ་ཡིན་ཏེ། ཞེས་བཤད་དེ། མ་ཡིན་ནོ་ཞེས་པས་སྐྱོན་དང་བྲལ་བ་དང་ཡོན་ཏན་
དང་ལྡན་པ་གང་ཡང་གོ་བར་མི་ནུས་ལ། དེ་ལྟ་བུ་ཉིད་མ་ཡིན་ཏེ། ཞེས་པས་སྐྱོན་དང་བྲལ་
བ་དངོས་སུ་བསྟན་ཏེ་ཡོན་ཏན་དང་ལྡན་པ་ཤུགས་ལ་བསྟན་པས་སྒྲ་བཟང་པོ་ཡིན་ཞེས་
གསུངས་སོ། །དེ་ལྟ་བུ་ཉིད་མ་ཡིན་ཏེ། ཞེས་པ་སྒྲ་བཟང་ཤེས་འདི་མདོ་རྩ་བའི་གཞུང་དུ་
བཀོད་ཚོད་ཀྱི་དབང་དུ་བྱས་པའོ། །ལག་ལེན་བྱེད་ཚོད་ཀྱི་དབང་དུ་བྱས་པ་ནི། ལུང་གཞི་
དང་ཀརྨ་ཤ་ཏཾ་ལས་དེ་ལྟ་བུ་ཉིད་མ་ཡིན་ན་རེ་རེ་ནས་ལྷུང་བཟེད་བཟང་ངོ་ཞེས་བརྗོད་པར་
བྱའོ་ཞེས་གསུངས་ལ། ཊཱིཀ་ལས་ཀྱང་། ཡོན་ཏན་དང་ལྡན་པ་ཡིན་ནོ་ཞེས་བཤད་དོ། ། །
སྐབས་འདིར་ལྷུང་བཟེད་དགེ་འདུན་ལ་བསྟན་དགོས་ཀྱང་། ཆོས་གོས་ནི་བསྟན་མི་
དགོས་སོ། །བསྡུས་པ་ལས། ཆོས་གོས་རྣམས་དང་ལྷུང་བཟེད་དགེ་འདུན་ལ་བསྟན་ཏེ་
བྱིན་གྱིས་བརླབས་པར་བྱའོ། །ཞེས་བཤད་པ་ལ་བརྟེན་ནས། ཁ་ཅིག་ནི་ཆོས་གོས་ཀྱང་
དགེ་འདུན་ལ་བསྟན་ནས་བྱིན་གྱིས་རློབས་ཅེས་ཐོས་མོད་ཀྱི། ཆོས་གོས་ནི་དགེ་འདུན་ལ་
བསྟན་དགོས་པར་ལུང་ལས་དངོས་སུ་མ་གསུངས་ལ། ལྷུང་བཟེད་ཀྱི་མདོར་བསྡུས་སྦྱོར་
ན་ཡང་མི་འཐད་དེ། གོས་དང་ལྷུང་བཟེད་ཡངས་དོག་མི་མཚུངས་པའི་ཕྱིར་ཏེ། གོས་ལ་རྒྱུ་
རུང་བ་བདུན་དང་ཁ་དོག་རུང་བ་གསུམ་གསུངས་ཀྱང་། ལྷུང་བཟེད་ལ་རྒྱུ་རུང་བ་ས་ལྕགས་
གཉིས་ལས་མེད་ཅིང་། ཁ་དོག་རུང་བ་ནག་པོ་ལས་གཞན་མེད་པའི་ཕྱིར་རོ། །སྐབས་འདིར་

ཆོས་གོས་ལ་རྒྱུའི་བྱིན་རླབས་གསུངས་ལ་ལྷུང་བཟེད་ལ་རྒྱུའི་བྱིན་རླབས་མ་གསུངས་པའི་
རྒྱུ་མཚན་ཅི་ཞེ་ན། ཆོས་གོས་ཀྱི་རྒྱུ་རས་ཡུག་ལྟ་བུ་ལ་གོས་ཀྱི་བློ་སྐྱེ་བའི་ཕྱིར་དང་། ལྟུང་
བཟེད་ཀྱི་རྒྱུ་ལྕགས་གོང་ལྟ་བུ་ལ་སྣོད་སྤྱད་ཀྱི་བློ་མི་སྐྱེ་བའི་ཕྱིར་ཞེས་གསུངས་སོ། །བཀར་
ནས་ཞེས་པ་ནི་དགེ་ཚུལ་དེས་གསང་སྟེ་སྟོན་པ་བསྐོ་བའི་ལས་ཐོས་ན་རྐུ་ཐབས་སུ་འགྱུར་
བ་དང་། དགེ་འདུན་རྣམས་ལ་ཉེས་བྱས་སུ་འགྱུར་བ་སྤང་བའི་ཕྱིར་རོ། །
འོ་ན་གསང་སྟེ་སྟོན་པ་བསྐོ་བའི་ལས་འདི་དང་དགེ་འདུན་གྱི་ནང་དུ་བར་ཆད་འདྲི་
བའི་ཕྱིར་གསོལ་བ་འབའ་ཞིག་པའི་ལས་གཉིས་ནི། དགོས་པ་དང་། གནས་སྐབས་དང་།
ལས་ཀྱི་ངོ་བོ་འདྲ་བ་ལ། དགེ་སློང་གི་སྡོམ་པ་ལེན་པ་པོ་དེས་ཆོ་ག་འདི་ནི་ཐོས་སུ་མི་རུང་ལ།
འོག་མ་ནི་ཐོས་སུ་རུང་བའི་རྒྱུ་མཚན་ཅི་ཞེ་ན། འདི་ནི་བར་ཆད་མེད་པར་ངེས་པར་བྱས་མ་
ཟིན་པ་ལ་བལྟོས་ནས་ལས་ཐོས་པ་གནང་བ་མ་མཛད་པའི་ཕྱིར་དང་། འོག་མ་ནི་གསང་སྟེ་
སྟོན་པས་བར་ཆད་མེད་པར་ངེས་པར་བྱས་ཟིན་པ་ལ་ལྟོས་ནས་ལས་ཐོས་པ་གནང་བའི་
ཕྱིར་རོ། །གང་ཡིན་ཞེས་པ་འདི་ཊིཀ་ལས་གང་ཡིན་ཞེས་བྱ་བ་དེ་ནི་སྔགས་ཀྱི་ཚིག་གི་ཡི་
གེ་དང་པོ་བླངས་པ་ཡིན་ཞེས་བཤད་ལ་ཆོ་གའི་ཚིག་གི་ཐ་མ་ན་འདུག་པ་འགལ་ལོ་ཞེ་ན་
གང་ཡིན་ཞེས་པ་འདི་སཾ་སྐྲྀ་ཏིའི་སྒྲ་ལ་ཆོ་གའི་ཚིག་གི་དང་པོ་ན་ཡོད་ཀྱང་། སྒྲ་ལོག་འགྱུར་
དུ་བསྒྱུར་བས་བོད་དཔེ་ལ་ཆོ་གའི་ཚིག་གི་ཐ་མར་སོང་བ་ཡིན་པས་མི་འགལ་ལོ། །སྤྲོ་བར་
བྱས་ནས་ཞེས་པའི་ཊི་ཀ་ལས་ཆོ་ག་བཤད་པ་འདི་ནི་ཐམས་ཅད་དུ་ཡང་དུས་དང་པོར་བྱ་
བ་ཡིན་ཞེས་པ་ནི་སྤྲོ་བ་འདྲི་བའི་ཆོ་ག་བཤད་པ་འདི་ནི་བསྐོ་བའི་ལས་ཐམས་ཅད་དུ་ཡང་
དུས་དང་པོར་བྱ་བ་ཡིན་ཞེས་པའོ། །ཊིཀ་ལས། དེ་དང་དེ་ལྟར་བྱས་ནས་ཞེས་པ་ནི་གསང་
སྟེ་སྟོན་པ་བཙལ་བ་དེ་དང་སྤྲོ་བ་འདྲི་བ་དེ་ལྟར་བྱས་ནས་ཞེས་པའོ། །ཊིཀ་ལས། ཁྱོད་ཉོན་
ཅིག་ཅེས་བྱ་བའི་ཚིག་དང་པོས་ནི་སྔགས་མཐའ་དག་ལེན་པར་བྱེད་དེ་ཞེས་པ་ནི། ཁྱོད་
ཉོན་ཅིག་ཅེས་བྱ་བའི་ཚིག་དང་པོ་འདིས་མཚོན་ཏེ་བར་ཆད་དྲི་བའི་ཆོ་ག་མཐའ་དག་

སྐབས་འདིར་ལེན་པར་བྱེད་ཅིང་གོ་བར་བྱ་ཞེས་པའོ། ། །
གཉིས་པ་དངོས་གཞིའི་ཆོ་ག་ནི་བསྙེན་པར་རྫོགས་པ་ཉེ་བར་བསྒྲུབ་པར་བྱ་ཞེས་
སོ༑ ༑མཐར་འབྱིན་པ་འཇུག་གི་ཆོ་ག་ལ་གསུམ་སྟེ། ལས་བྱས་པ་གོ་བའི་ཡན་ལག་ཏུ་ལས་
ཀྱི་མཇུག་སྡུད་བརྗོད་པ་དང་། བསླབ་པ་རྒན་གཞོན་མཉམ་གསུམ་རྟོགས་པའི་ཡན་ལག་
ཏུ་སྡོམ་པའི་ཐོབ་དུས་བརྗོད་པ། བསླབ་པ་མི་ཉམས་ཤིང་བརྟན་པའི་ཡན་ལག་ཏུ་སྐབས་
ཀྱི་གདམས་ངག་བརྗོད་པའོ། །དང་པོ་ནི་བྱས་པ་ཉིད་ན་གནས་པ་བརྗོད་པར་བྱའོ་ཞེས་
ལས་གཞིར་སྟོན་པར་འགྱུར། གཉིས་པ་ནི་དེ་མ་ཐག་ཏུ་ཞེས་པ་ལ་སོགས་པས་བསྟན་ཏེ།
འདིའི་སྤྱི་དོན་ལ་གཉིས་ལས། དང་པོ་དགོས་པའི་དོན་ནི། བསླབ་པ་རྒན་གཞོན་མཉམ་
གསུམ་གྱི་ཚུལ་ཁྲིམས་བདེ་བླག་ཏུ་རྟོགས་པ་དང་། སྡོམ་པ་ཐོབ་དུས་མ་བརྗོད་པའི་ཉེས་པ་
ཁེགས་པའོ། །གཉིས་པ་བསྡུས་པའི་དོན་ལ་ལྔ་ལས། དང་པོ་ཡུལ་གང་ལ་བརྗོད་པ་ནི་
གསར་དུ་རབ་ཏུ་ཕྱུང་པའམ། སྐབས་འདིར་ནི་གསར་དུ་བསྙེན་པར་རྫོགས་པ་ལའོ། །
གཉིས་པ་རྟེན་གང་གིས་བརྗོད་པ་ནི། དགེ་ཚུལ་གྱི་སྐབས་སུ་སློབ་དཔོན་ལས་གཞན་པའི་
དགེ་སློང་གང་ཡང་རུང་བས་བརྗོད་དེ་ལུང་དང་ཀརྨ་ཤ་ཏཾ་ལས་བཤད་དོ། །དགེ་སློང་གི་
སྐབས་སུ་ལས་ཀྱི་སློབ་དཔོན་ལས་གཞན་པའི་དགེ་སློང་གང་ཡང་རུང་བས་བརྗོད་དེ། ཀརྨ་
ཤ་ཏཾ་ལས། དགེ་སློང་ལས་བྱེད་པ་མ་ཡིན་པ་གཞན་གང་ཡང་རུང་བ་གཅིག་གིས་གྲིབ་ཚོད་
དེ་གཞལ་པར་བྱ་ཞིང་བརྗོད་པར་བྱའོ་ཞེས་པ་དང་། གཞི་འགྲེལ་ལས། གྲིབ་ཚོད་གཞལ་
པ་དེ་ནི་དགེ་སློང་གང་ཡང་རུང་བ་གཞན་གྱིས་བྱའི། དགེ་སློང་ལས་བྱེད་པས་མི་བྱ་སྟེ།
འདི་ལྟར་དེས་ནི་གནས་བརྗོད་པ་ལ་སོགས་པ་སྐབས་ལྷག་མ་དག་བྱ་དགོས་པས་སྟན་
ལས་ལྡང་བར་མི་རིགས་པའི་ཕྱིར་རོ་ཞེས་སོ། །
གསུམ་པ་དུས་གང་གི་ཚེ་བརྗོད་པ་ནི། ལས་བརྗོད་པ་གསུམ་པོ་མཇུག་སྡུད་དང་
བཅས་པ་བྱས་མ་ཐག་ཏུ་སྟེ། དེ་མ་ཐག་ཏུ་ཞེས་སོ། །བཞི་པ་དངོས་པོ་གང་བརྗོད་པ་ནི།

གྲིབ་ཚོད་དང་། ཉིན་མཚན་གྱི་ཆ་དང་། ཚེས་གྲངས་དང་། ཟླ་བའི་ངོ་དང་། དུས་ཚོད་ལོ་
འགྲོས་དང་བདུན་བརྗོད་པ་སྟེ། ལོ་འགྲོས་བརྗོད་པ་ནི་འདུལ་བ་ནས་མ་གསུངས་ཀྱང་།
འདིར་ཡུལ་ཆོས་དང་བསྟུན་པའི་ཕྱག་ལེན་ཡིན་ནོ། །ལྔ་པ་ཚུལ་ཇི་ལྟར་བརྗོད་པ་ནི།
བརྗོད་པའི་ཚེ་ན་ཕྲ་རིམ་ནས་བརྗོད་དོ། །ལུང་ནས་བཤད་པའི་གོ་རིམ་མོ། །བརྩི་བའི་ཚེ་
ན་རགས་རིམ་ནས་བརྩི་སྟེ། བསྡུས་པ་ལས་དང་པོ་ལོ་གྲངས་དྲི་བར་བྱའོ། །དུས་ཚོད་ཀྱང་
ངོ་ཞེས་བཤད་ཅིང་། རགས་རིམ་སྔ་ཕྱི་བྱུང་ན་འཕྲ་རིམ་བརྩི་མི་དགོས་པས་ཚེགས་ཆུང་
བའི་དགོས་པ་ཡོད་པའི་ཕྱིར་རོ། །ཡན་ལག་གི་དོན་ལ། སྐྱེས་བུ་ཉིད་ནི། ཐུར་མ་སྐྱེས་བུ་
དང་། གྲིབ་མ་སྐྱེས་བུ་གཉིས་སུ་དབྱེ་སྟེ། ཊིཀ་ལས། ཐུར་མ་དེའི་ཐ་སྙད་ནི་སྐྱེས་བུ་ཉིད་
ཅེས་བརྗོད་པར་བྱ་སྟེ་ཞེས་པ་དང་། གཞི་འགྲེལ་ལས་ཀྱང་ཐུར་མ་དེའི་ཐ་སྙད་ནི་སྐྱེས་བུ་
ཞེས་བྱ་སྟེ། ཐུར་མས་གཞལ་བའི་གྲིབ་མ་ཐུར་མའི་ཚོད་ཙམ་རེ་རེ་ལ་གྲིབ་ཚོད་སྐྱེས་བུ་རེ་
རེ་ཞེས་བྱ་ཞེས་བཤད་དོ། །དོན་དེ་ལྟར་ཕྲན་ཚེགས་འགྲེལ་ལས་ཀྱང་བཤད་དོ། །ཉིན་
མཚན་གྱི་ཆ་སྔ་དྲོ་ལ་སོགས་པ་ཞེས་པ་སྔ་དྲོ་དངོས་སུ་གསུངས་ནས། ལ་སོགས་ཀྱིས་ཉེར་
གཅིག་བསྡུས་ཏེ། ལུང་གཞི་ལས་ཉིན་མཚན་གྱི་ཆ་ཉི་ཤུ་རྩ་གཉིས་གསུངས་པ་དེ་རྣམས་ནི་
ལུང་གཞིའམ་སྡོམ་པ་འབོགས་པའི་ཆོ་གའི་ཡི་གེ་ལས་བལྟའོ། །སྐབས་འདིར་ལུང་ལས་ཉི་
མ་བརྒྱད་ཆ་ཤར་བ་དང་ཉི་མ་བཞི་ཆ་ལུས་པ་དང་བརྒྱད་ཆ་ལུས་པ་ཞེས་གསུངས་པ་ཉི་
མའི་དཀྱིལ་འཁོར་ལ་བརྩིའམ་ནམ་མཁའི་གོ་ལ་བརྩི་ཞེ་ན། །
གཞི་འགྲེལ་ལས། ཉི་མ་བརྒྱད་ཆ་ཤར་བ་དང་བཞི་ཆ་ཤར་བ་ཞེས་བྱ་བ་ནི་ཉི་མའི་
དཀྱིལ་འཁོར་གྱི་བརྒྱད་ཆ་ཤར་བ་དང་བཞི་ཆ་ཤར་བའོ་ཞེས་བཤད་ཀྱང་མི་འཐད་དེ། ལུང་
གཞི་ལས་ཉི་མ་ཤར་བ་དང་། ཉི་མ་བརྒྱད་ཆ་ཤར་བ་དང་། ཉི་མ་བཞི་ཆ་ཤར་བ་དང་གུང་
ཚིགས་མ་ཡོལ་བ་དང་ཞེས་གོ་རིམ་དེ་ལྟར་གསུངས་པས་ནམ་མཁའི་གོ་ལ་བརྩི་བར་གྲུབ་
བོ༑ ༑ལུང་ཕྲན་ཚེགས་ལས། ཕྱི་དྲོའི་བཞི་ཆ་དང་། ཕྱི་དྲོའི་བརྒྱད་ཆ་ཞེས་གསུངས་ཤིང་།

ལུང་དགེ་སློང་མའི་རྣམ་འབྱེད་ལས། ཉི་མ་རྩེ་དང༌། དྲོས་བུ་ཆུང་དང་། དྲོས་ཆེན་ཞེས་
གསུངས་སོ། །ཉི་མ་བརྒྱད་ཆ་ཤར་བ་ཞེས་པ་འདི་ལ་འགྱུར་རྙིང་གི་ཀརྨ་ཤ་ཏཾ་ལས། ཉི་མ་
དྲོས་བུ་ཆུང་དང་ཉི་མ་དྲོས་པ་ཆེ་ཞེས་བཤད་ཅིང་། རྣམ་འབྱེད་འགྲེལ་ལས་ཀྱང་། ཉི་མའི་
བརྒྱད་ཆ་ཤར་བ་ཞེས་བྱ་བ་ནི་ནམ་མཁའི་ཕྱོགས་ལ་འགྲོ་བའི་ལམ་གྱི་བརྒྱད་ཆ་ཆོད་པའོ་
ཞེས་བཤད་དོ། །ནམ་མཁའི་གོའི་བརྒྱད་ཆ་དང་བཞི་ཆ་ཡིན་པ་ལ་གཞུང་ལྔ་ཡོད། དུས་
ཚོད་དེ་དག་ནི་ལྔའོ། །ཞེས་པའི་འགྲེལ་ཆུང་ལས་དུས་ལ་རྣམ་པ་ལྔ་ཡོད་དེ་སྟོན་ཟླ་ཐ་ཆུང་
ཉ་བ་ནས་འགོ་བཟུང་སྟེ་བརྩིའོ་ཞེས་སོ། །དགུན་གྱི་དུས་ནི། གཞི་འགྲེལ་ལས། སྟོན་ཟླ་ཐ་
ཆུང་ཉ་ནས་དཔྱིད་ཟླ་ར་བའི་ཉའི་བར་གྱི་ཟླ་བ་བཞི་ནི་དགུན་གྱི་དུས་སོ། །ཞེས་བཤད་དོ། །
དེ་ནས་དུས་ཚིགས་རྣམས་མཐར་ཆགས་ཀྱིས་བརྩིའོ། །འོ་ན་འདུལ་བ་ནས་དུས་
ཚིགས་འབྱེད་ལུགས་མི་འདྲ་བ་གསུམ་གསུངས་པའི་རྒྱུ་མཚན་ཅི་ཞེ་ན། འདིར་ལོ་གཅིག་
ལ་དུས་ཚིགས་ལྔར་གསུངས་པ་ནི། གདུལ་བྱ་ལྔ་ཚན་ལ་མོས་པ་དང་མཐུན་པར་བྱ་བའི་
ཕྱིར་ཏེ། དགུན་ཟླ་བ་བཞི་དང་། དཔྱིད་ཟླ་བ་བཞི་དང་། དབྱར་ཟླ་བ་བཞི་ཡིན་ཡང་།
དབྱར་ལ་དུས་ཚིགས་གསུམ་དུ་བཅད་དེ་ལྔ་རུ་མཛད་པའི་ཕྱིར་རོ། །ཟླ་འཇོག་གི་སྐབས་
སུ་ལོ་གཅིག་ལ་དུས་ཚིགས་གསུམ་དུ་གསུངས་པ་ནི། དུས་ཚིགས་སུ་བཅད་པའི་ཕྱག་དར་
ཁྲོད་ཀྱི་ཆོས་བདེ་བླག་ཏུ་རྟོགས་པར་བྱ་བའི་ཕྱིར་རོ། །གསོ་སྦྱོང་གི་གཞིར་ལོ་གཅིག་ལ་
དུས་ཚིགས་དྲུག་ཏུ་གསུངས་པ་ནི། གསོ་སྦྱོང་བཅུ་བཞི་པ་བདེ་བླག་ཏུ་རྟོགས་པའི་ཕྱིར་རོ། །
གདམས་ངག་བརྗོད་པ་ནི། གནས་རྣམས་བརྗོད་པར་བྱའོ་ཞེས་པ་ལ་སོགས་པས་བསྟན་
ཏོ༑ ༑ །
འདིའི་སྤྱི་དོན་ལ་གཉིས་ཏེ། གདམས་ངག་གི་སྤྱི་དོན་དངོས་དང་། འཕྲོས་དོན་
སྦྱངས་པའི་ཡི་དམ་བསྟན་པའོ། །དང་པོ་ལ་གཉིས་ལས་དང་པོ་དགོས་པའི་དོན་ནི་བསླབ་
བྱ་རགས་རིམ་གོ་བ་ལ་བརྟེན་ནས་བསླབ་པ་མི་ཉམས་པར་འགྱུར་བ་དང་། གདམས་ངག་

མ་བརྗོད་པའི་ཉེས་པ་ཁེགས་པའོ། །གཉིས་པ་བསྡུས་པའི་དོན་ལ་ལྔ་ལས། དང་པོ་ཡུལ་
གང་ལ་བརྗོད་པ་ནི། གསར་དུ་བསྙེན་པར་རྫོགས་པ་ལ་སྟེ། བསྙེན་པར་རྫོགས་མ་ཐག་པ་
ལ་ཞེས་པས་སོ། །གཉིས་པ་རྟེན་གང་གིས་བརྗོད་པ་ནི་ལས་ཀྱི་སློབ་དཔོན་གྱིས་ཏེ། ཀརྨ་
ཤ་ཏཾ་ལས། དགེ་སློང་ལས་བྱེད་པས་གནས་རྣམས་བརྗོད་པར་བྱའོ་ཞེས་བཤད་དོ། །
གསུམ་པ་དུས་གང་གི་ཚེ་བརྗོད་པ་ནི། སྡོམ་པ་ཐོབ་དུས་བརྗོད་མ་ཐག་ཏུ་སྟེ། ལུང་གཞི་
དང་ཀརྨ་ཤ་ཏཾ་ལས། དུས་ཚོད་བརྗོད་པ་དེའི་འོག་ཏུ་གནས་རྣམས་བརྗོད་པར་བྱ་སྟེ་ཞེས་
བཤད་དོ། །བཞི་པ་ཚུལ་ཇི་ལྟར་བརྗོད་པ་ནི་ལྟུང་བར་འགྱུར་བ་ལ་སོགས་པ་སྤང་བའི་
ཚུལ་དུ་བརྗོད་པ་དང་། དགེ་སྦྱོང་དུ་བྱེད་པ་ལ་སོགས་པ་ཉམས་སུ་བླང་བའི་ཚུལ་དུ་བརྗོད་
པའོ། །ལྔ་པ་དངོས་པོ་གང་བརྗོད་པ་ནི་གདམས་ངག་བརྗོད་པའོ། །
འདི་ལ་ལྔ་ལས། དང་པོ་གདམས་ངག་གི་དབྱེ་བ་ནི། དགེ་སློང་གིའི་སྐབས་སུ་
མདོའི་སྒོ་ནས་ཕྱེ་ན་གདམས་ངག་བཅུ་གཅིག་སྟེ། དོན་གྱི་སྒོ་ནས་ཕྱེ་ན་ཉི་ཤུའོ། །དེའང་
མདོ་དང་པོ་གསུམ་པོའི་རེ་རེ་ལ་བཞི་བཞི་སྟེ་བཞི་གསུམ་བཅུ་གཉིས་དང་། མཆོག་ཏུ་
འདོད་པ་ལ་སོགས་པ་འོག་མ་བརྒྱད་དོ། །གདམས་ངག་བཅུ་གཅིག་གི་སྟེང་དུ་ལྕི་བའི་ཆོས་
རྣམས་བརྗོད་པ་བསྣན་པས་དགེ་སློང་མ་རྣམས་ཀྱི་གདམས་ངག་ནི་བཅུ་གཉིས་སོ། །ཞི་བ་
ཏུ་ཕྱེ་ན་སུམ་ཅུ་རྩ་གཅིག་སྟེ་དེའང་གནས་རྣམ་པ་གསུམ་དང་ཕམ་པ་བརྒྱད་དང་ལྕི་བའི་
ཆོས་བརྒྱད་དང་གཞན་རྣམས་དགེ་སློང་གི་སྐབས་དང་འདྲའོ། །
གཉིས་པ་བསྡུ་བ་ནི་གཉིས་སུ་འདུས་ཏེ། བསླབ་བྱ་ཡུལ་ལ་གདམས་པ་དང་། སློབ་
བྱེད་གཉེན་པོ་ལ་གདམས་པའོ། །དེའང་མདོ་དང་པོ་རྣམས་དང་འོག་མ་གཉིས་ཏེ་གོ་རིམ་
བཞིན་ནོ། །གསུམ་པ་གྲངས་ངེས་པ་ནི། དགེ་སློང་གི་སྡོམ་པ་ཐོབ་མ་ཐག་པའི་སྐབས་
འདིར་ལུང་ལས་གདམས་ངག་བཅུ་གཅིག་པོ་འདི་ཙམ་ཞིག་བསྟན་ན་དོན་དུ་འགྱུར། དེ་
བས་མང་བ་དང་ཉུང་བར་བསྟན་ན་དོན་དུ་མི་འགྱུར་བར་དགོངས་ནས་བཅུ་གཅིག་བསྟན་

ཏེ་སྒྲུབ་བྱེད་ལུང་ལ་བརྟེན་ཅིང་དགོས་པ་ལ་ལྟོས་པའི་གྲངས་ངེས་ཡིན་ནོ། །བཞི་པ་གོ་
རིམ་ངེས་པ་ནི་ལུང་ལས་གསུངས་པའི་གོ་རིམ་མོ། །ལྔ་པ་དགེ་སློང་གི་སྡོམ་པ་སྦྱིན་པའི་
མཇུག་གི་ཆོ་གར་འདི་རྣམས་གདམས་པའི་འཐད་པ་ནི། འདི་རྣམས་གདམས་པས་འདུལ་
བ་མཐའ་དག་གི་དོན་གདམས་པར་འགྱུར་ཞིང་བསྒྲུབ་པར་ནུས་པའི་ཕྱིར་རོ། །ཞེས་
གསུངས་སོ། །
གཉིས་པ་འཕྲོས་དོན་སྦྱངས་པའི་ཡི་དམ་བསྟན་པ་ནི། གནས་རྣམ་པ་བཞིའི་དང་པོ་
གསུམ་ནི་སྦྱངས་པའི་ཡི་དམ་ཡིན་པས། དེ་ལ་འཕྲོས་ཏེ་སྦྱངས་པའི་ཡི་དམ་བཅུ་གཉིས་
བསྟན་པ་འདི་ལ་བདུན་ལས་དང་པོ་དབྱེ་བ་ལ། དབྱེ་བའི་གཞི་ནི་སྦྱངས་པའི་ཡི་དམ་ཙམ་
མོ༑ །དབྱེ་བའི་སྒོ་ཆེ་ལོང་དུ་དབྱེ་བ་དང་། ཞིབ་མོ་རྣམ་གཞག་ཏུ་དབྱེ་བའོ། །ཆེ་ལོང་དུ་ཕྱེ་
ན་བཅུ་གཉིས་ཏེ། བསོད་སྙོམས་པ་དང་སྟན་གཅིག་ཕྱིས་མི་ལེན། །ཆོས་གོས་གསུམ་དང་
ཕྱིར་པ་ཕྱག་དར་ཁྲོད། །དགོན་པ་པ་དང་ཤིང་དྲུང་བླ་གབ་མེད། དུར་ཁྲོད་པ་དང་ཙོག་པུ་
གཞི་ཇི་བཞིན། ཞེས་བཟུང་ངོ་། །ཞིབ་ཏུ་ཕྱེ་ན་ཉི་ཤུ་སྟེ་སོ་སོའི་རང་བཞིན་བཤད་པས་ཤེས་
པར་འགྱུར་རོ། །
གཉིས་པ་སོ་སོའི་རང་བཞིན་ནི། ཉན་ཐོས་ཀྱི་ས་ལས། བསོད་སྙོམས་པ་རྣམ་པ་
གཉིས་ཏེ་རྙེད་པས་ཆོ་ག་པའི་བསོད་སྙོམས་པ་དང་། མཐར་གྱིས་སློང་བའི་བསོད་སྙོམས་
པའོ། །དང་པོ་ནི་འདྲིས་པའི་ཁྱིམ་དག་ནས་ཅི་རྙེད་པ་ཙམ་ཟ་བར་བྱེད་པའོ། །གཉིས་པ་ནི་
ཁྱིམ་རྣམས་སུ་རྒྱུས་ཏེ་བསོད་སྙོམས་ཅི་ཐོབ་པ་ཟོ་བར་བྱེད་ཀྱི་ཁྱིམ་འདི་ནས་བཟའ་བ་
བཟང་པོ་ཅི་ཙམ་འདོད་པ་ཐོབ་པར་འགྱུར་རོ་སྙམ་ནས་མགོ་འཕང་བསྟོད་དེ་ཁྱིམ་རྣམས་
སུ་མི་འགྲོ་བའོ་ཞེས་བཤད་དོ། །སྟན་གཅིག་པ་ལ་གསུམ་སྟེ། སྟན་གྱི་མཐའི་སྟན་གཅིག་
པ་དང་། ཆུའི་མཐའི་དང་། ཟས་ཀྱི་མཐའི་སྟན་གཅིག་པའོ། །དེ་གསུམ་ནི་ཟས་ཟ་བའི་
སྟན་དེ་ལས་ལངས་ནས་ཉིན་ཞག་དེ་ལ་དུས་རུང་བའི་ཟས་མི་ཟ་བ་དང་། ཟས་ཟོས་ཏེ་ཁ་

བཤལ་བའི་ལག་ཆུ་བླངས་ནས་ཟས་མི་ཟ་བ་དང་། ཁམ་གྱི་ཐ་མ་མིད་དེ་ཟ་འཕྲོ་བཅད་
ནས་ཟས་མི་ཟ་བའོ། །དེ་གསུམ་ནི་སྦྱངས་པའི་ཡོན་ཏན་བསྟན་པ་ལས་བཤད་དོ། །ཟས་
ཕྱིས་མི་ལེན་པ་ནི་ཇི་ཙམ་གྱིས་བདག་འཚོ་བར་བྱེད་པའི་ཟས་ཐམས་ཅད་མ་མནོས་པ་དེ་
སྲིད་དུ་ཟ་བར་མི་བྱེད་ཅིང་ཟས་ཐམས་ཅད་བླངས་ནས་ཟ་བར་རྩོམ་པ་ནས་ཟས་ཕྱིས་མི་
ལེན་པ་སྟེ་དེ་ལྟར་ཉན་ཐོས་ཀྱི་ས་ལས་བཤད་དོ། །འདི་ལ་གཉིས་ཏེ། དུས་གཅིག་པ་དང་།
གསོག་པུ་པའོ། །ཆོས་གོས་གསུམ་པ་ནི་ཆོས་གོས་གསུམ་ལས་ལྷག་པའི་གོས་གཞན་མི་
འཆང་བ་ཡིན་ཏེ་ཞེས་ཉན་ཐོས་ཀྱི་ས་ལས་བཤད་དོ། །
འོན་ཀྱང་གཞུང་འདི་ལས་ཆོས་གོས་གསུམ་པས་ཀྱང་ངོ་ཞེས་པ་དང་། སྦྱངས་པའི་
ཡོན་ཏན་བསྟན་པ་ལས་གདིང་བ་དང་གཡན་པ་དགབ་པ་དང་། གདོང་ཕྱིས་ཀྱི་གོས་དང་
དབྱར་གྱི་རས་ཆེན་བླང་བར་བྱ་སྟེ། ཆོས་གོས་གསུམ་པ་ཉིད་ཉམས་པར་མི་འགྱུར་རོ་ཞེས་
བཤད་པས། ཆོས་གོས་གསུམ་ཁོ་ནར་མ་ངེས་སོ། །འོན་ཀྱང་འཚོ་བའི་ཡོ་བྱད་ཀྱི་གོས་ཀྱི་
གཙོ་བོ་ཆོས་གོས་གསུམ་ཡིན་པས་ཆོས་གོས་གསུམ་པ་ཞེས་བྱ་སྟེ། འདི་ནི་འཚོ་བའི་ཡོ་
བྱད་འཆང་གི། དེ་ལས་གཞན་ལྷག་པའི་ཡོ་བྱད་ཀྱི་གོས་དང་མཁོ་བའི་ཡོ་བྱད་ཀྱི་གོས་མི་
འཆང་བའི་དམ་བཅའ་བྱས་པའོ། །ཕྱིང་པས་ནི་གོས་ཐམས་ཅད་ལུག་གི་བལ་ལས་བྱས་པ་
འཆང་གི་གཞན་མ་ཡིན་པ་སྟེ་ཞེས་སོ། །ཕྱག་དར་ཁྲོད་པ་ལ་གཉིས་ཏེ། བོར་བའི་ཕྱག་དར་
ཁྲོད་པ་དང་། དུས་ཚིགས་སུ་བཅད་པའི་ཕྱག་དར་ཁྲོད་པའོ། །དང་པོ་ནི་གཞན་གྱིས་ལམ་
སྲང་ལ་སོགས་པར་བོར་བའི་གོས་ཀྱི་དུམ་བུ་ལ་སོགས་པ་བཀྲུས་ལ་དྲུབས་ཏེ་ཁ་དོག་
བསྒྱུར་ཅིང་འཆང་བའོ། །གཉིས་པ་ནི་གཞན་གྱིས་ཟླ་བ་བཞི་ཡན་ཆད་གོན་ཅིང་དམན་
པར་བྱས་པ་མ་གཏོགས་པའི་གོས་གསར་པ་ལོངས་མི་སྤྱོད་པའོ། །དགོན་པ་ནི་གྲོང་ལས་
རྒྱང་གྲགས་ཡན་ཆད་ཀྱིས་བར་དུ་བཅད་པའི་དབེན་པར་གནས་འཆའ་བའོ། །ཤིང་དྲུང་པ་
ནི་ཤིང་དྲུང་དུ་གནས་འཆའ་བའོ། །བླ་གབ་མེད་པ་ནི་སྟེང་མ་གཡོགས་པའི་ཕྱོགས་སུ་

གནས་འཆའ་བའོ། །དུར་ཁྲོད་པ་ལ་གཉིས་ཏེ། ཐམས་ཅད་དུར་ཁྲོད་ལྡན་པ་དང་། ཕྱོགས་
འགའ་དུར་ཁྲོད་ལྡན་པའོ། །དེ་ཡང་དང་གོས་ནི་ཟས་གོས་སྣོད་སྤྱད་གནས་མལ་ཐམས་
ཅད་དུར་ཁྲོད་ཀྱི་རྫས་ལ་བརྟེན་པ་དང་། གཉིས་པ་ནི་དེ་དག་ལས་སྣ་འགའ་ཙམ་དུར་ཁྲོད་
ཀྱི་རྫས་ལ་བརྟེན་པའོ། །ཙོག་པུ་པ་ནི་ཉིན་མཚན་ཐམས་ཅད་ནམ་དུ་ཡང་གློས་ཕབ་སྟེ་མི་
ཉལ་བར་ཙོག་པུར་འདུག་པའོ། །དེ་ལ་ཡང་ཆེ་འབྲིང་ཆུང་གསུམ་ཡོད་དོ། །གཞི་ཇི་བཞིན་
པ་ནི་རྩའམ་ལོ་མ་བཏིང་བའི་སྟེང་དུ་མལ་འཆའ་བར་བྱེད་ཅིང་། རྩའམ་ལོ་མ་བཏིང་བ་དེ་
ཡང་ལན་གཅིག་ཇི་ལྟར་བཏིང་བ་དེ་ཁོ་ནའི་སྟེང་དུ་མལ་འཆའ་བར་བྱེད་ཀྱི་ཡང་དང་ཡང་
དུ་མི་བརྗེ་མི་འཆོས་པ་ཡིན་ཞེས་ཉན་ཐོས་ཀྱིས་ལས་བཤད་དོ། །སྦྱངས་པའི་ཡོན་ཏན་
བསྟན་པ་ལས། གཞི་ཇི་བཞིན་པ་ནི་བརྐམ་ཆགས་ཀྱི་གནས་མལ་སྤོང་བ་ཡིན་ཏེ། སྔོན་
འདུག་པ་བླངས་ནས་གནས་མལ་ལེན་པར་མི་བྱེད་དོ་ཞེས་ཀྱང་བཤད་དོ། །
གསུམ་པ་བསྡུ་བ་ནི་བཞིར་འདུས་ཏེ་ཟས་ལ་བརྟེན་པ་དང་། གོས་ལ་བརྟེན་པ་དང་།
སྤྱོད་ལམ་ལ་བརྟེན་པ་དང་། གནས་མལ་ལ་བརྟེན་པ་སྟེ། དང་པོ་གསུམ་དང་། དེ་འོག་
གསུམ་དང་། ཙོག་པུ་བ་དང་། གཞན་ལྔའོ། །
བཞི་པ་སྒྲ་བཤད་ནི་ཉན་ཐོས་ཀྱིས་ལས་ཅིའི་ཕྱིར་སྦྱངས་པའི་ཡོན་ཏན་ཞེས་བྱ་ཞེ་ན།
དཔེར་ན་པལ་ལེགས་པར་རྨེལ་བ་ལ་སྦྱངས་པ་ཞེས་བྱ་སྟེ། བལ་མ་རྨེལ་ན་འཛིངས་ཤིང་
བལ་བཀལ་བར་བྱ་བའི་ལས་སུ་མི་རུང་ངོ་། །དེ་བཞིན་དུ་ཟས་གོས་ལ་སོགས་པ་ལ་ཆགས་
པས་སེམས་ཀུན་ཏུ་ཞེན་པ་སྟེ། སྦྱངས་པའི་ཡོན་ཏན་འདི་དག་གིས་ཚངས་པར་སྤྱོད་པ་ལ་
གནས་པར་བྱེད་སེམས་མཉེན་པར་བྱེད་སེམས་ལས་སུ་རུང་བར་བྱེད་པས་ན་སྦྱངས་པའི་
ཡོན་ཏན་ཞེས་བྱའོ་ཞེས་གསུངས་སོ། །དམ་བཅའ་བླངས་པ་དང་ལྡན་པས་སྦྱངས་པའི་ཡི་
དམ་ཞེས་ཀྱང་བྱའོ། །
ལྔ་པ་གང་ཟག་གང་ལ་བསྔགས་པ་ནི། ཆགས་པ་ཀུན་ཏུ་སྤྱོད་པ་ཤས་ཆེ་བ་དང་། སྡང་

བ་ཀུན་ཏུ་སྤྱོད་པ་ཤས་ཆེ་བ་གཉིས་ལས། སྔ་མ་ལ་བསྔགས་ཏེ། འདི་རྣམས་ཕྱི་ནང་གི་
འདོད་པ་ལ་ཆགས་པ་སྤོང་བའི་ཡན་ལག་ཏུ་འགྱུར་བའི་ཕྱིར་རོ། །ཕྱི་མ་ལ་ནི་དེ་ཙམ་དུ་
བསྔགས་པ་མ་ཡིན་ཏེ། འདི་རྣམས་ལ་བརྟེན་ནས་ཚོར་བ་སྡུག་བསྔལ་དང་མཚུངས་པར་
ལྡན་པའི་ཁྲོ་བ་འཕེལ་བར་འགྱུར་བའི་ཕྱིར་ཞེས་གསུངས་སོ། ། །
དྲུག་པ་གང་གི་གཉེན་པོ་གང་ཡིན་བསྟན་པ་ནི། ཉན་ཐོས་ཀྱི་ས་ལས་འདི་ལྟར་
བཤད་དེ། ཟས་བཟང་པོ་ལ་ཆགས་པ་སྤང་བའི་ཕྱིར་བསོད་སྙོམས་པའོ། །ཟས་མང་པོ་ལ་
ཆགས་པ་སྤང་བའི་ཕྱིར་སྟན་གཅིག་དང་ཕྱིས་མི་ལེན་པའོ། །གོས་མང་པོ་དང་འཇམ་པོ་
དང་བཟང་པོ་ལ་ཆགས་པ་སྤང་བའི་ཕྱིར་ཆོས་གོས་ལ་བརྟེན་པ་གསུམ་གོ་རིམ་བཞིན་ནོ། །
འདུ་འཛི་ལ་ཆགས་པ་སྤང་བའི་ཕྱིར་དགོན་པ་པའོ། །གནས་ཁང་ལ་ཆགས་པ་སྤང་བའི་
ཕྱིར། ཤིང་དྲུང་དང་བླ་ག་བ་མེད་པའོ། །གནས་ཁང་ལ་ཆགས་པ་དང་སེམས་ཅན་ལ་
ཆགས་པ་གཉིས་ཀ་སྤང་བའི་ཕྱིར་དུར་ཁྲོད་པའོ། །གློས་ཕབ་སྟེ་ཉལ་བ་ལ་ཆགས་པ་སྤང་
བའི་ཕྱིར་ཙོག་པུ་བའོ། །སྟན་གདིང་བ་དང་དགབ་པ་ལ་ཆགས་པ་སྤང་བའི་ཕྱིར་གཞི་ཇི་
བཞིན་པའོ་ཞེས་བཤད་དོ། །
བདུན་པ་བསྙེན་པར་རྫོགས་པའི་མཇུག་གི་ཆོ་གར་གསུམ་པོ་འདི་བརྗོད་ལ་གཞན་
དགུ་པོ་མི་བརྗོད་པའི་འཐད་པ་ནི། ཚངས་པར་སྤྱོད་པ་ཉམས་པར་བྱེད་པའི་རྒྱུའི་གཙོ་བོ་
ཡོ་བྱད་སོགས་པ་ཡིན་ལ། གོས་ཕྱག་དར་ཁྲོད་ལ་སོག་པ་འདི་གསུམ་ཉམས་སུ་བླངས་
པས་ཡོ་བྱད་སོག་པ་ཁེགས་པའི་ཕྱིར་དང་། འདི་བསྒྲུབ་པར་ནུས་པའི་ཕྱིར་རོ། །ཐམས་
ཅད་དུར་ཁྲོད་དང་ལྡན་པས་ཀྱང་ཡོ་བྱད་སོག་པ་ཁེགས་མོད་ཀྱི། དུས་སྙིགས་མའི་སེམས་
ཅན་སྙིང་སྟོབས་ཆུང་བས་སྒྲུབ་པར་མི་ནུས་པའི་ཕྱིར་རོ་ཞེས་གསུངས་སོ། །ཡན་ལག་གི་
དོན་ནི། ཚངས་པར་སྤྱོད་པའི་གནས་རྣམ་པ་བཞི་པོ་གོས་ཕྱག་དར་ཁྲོད་དང་། ཟས་བསོད་
སྙོམས་དང་། གནས་མལ་ཤིང་དྲུང་དང་། སྨན་བཀུས་ཏེ་བོར་བ་སྟེ། དེ་རྣམས་ལ་བསྟེན་

པར་བརྗོད་པ་བྱའོ། །ངན་སོང་དུ་ལྟུང་བར་འགྱུར་བ་ཕམ་པ་བཞི་པོ་ནི། རྣམ་པར་དཀར་
བའི་ཆོས་མ་ཡིན་ཡང་མཚན་ཉིད་འཛིན་པའི་ཆོས་ཏེ་དེ་རྣམས་ཀྱང་བརྗོད་པར་བྱའོ། །དགེ་
སྦྱོང་དུ་བྱེད་པའི་ཆོས་བཞི་པོ་ནི་གཤེས་ཀྱང་སླར་མི་གཤེ་བ་དང་། ཁྲོས་ཀྱང་སླར་མི་ཁྲོ་བ་
དང་། བརྡེག་ཀྱང་སླར་མི་བརྡེག་པ་དང་། མཚང་བྲུས་ཀྱང་སླར་འཚང་མི་འབྲུ་བ་སྟེ། རྣམ་
པར་དཀའ་བའི་ཆོས་དེ་རྣམས་ཀྱང་བརྗོད་པར་བྱའོ། །མཆོག་ཏུའམ་རབ་ཏུ་འདོད་འདུན་
བསྐྱེད་པར་བྱ་བ་ནི་དགེ་སློང་གི་སྡོམ་པའོ། །དེའང་མཁན་སློབ་དང་དགེ་འདུན་དང་ལས་
ཀྱི་ཆོ་ག་ཡང་དག་པ་ཕུན་སུམ་ཚོགས་པ་ཉིད་ཀྱིས་དགེ་སློང་གི་ཚུལ་ཁྲིམས་རྫོགས་པར་
ཐོབ་པ་ཉིད་བརྗོད་ནས་བསྙེན་པར་རྫོགས་ནས་ལོ་བརྒྱ་ལོན་པའི་དགེ་སློང་རྣམས་དང་
གསར་དུ་བསྙེན་པར་རྫོགས་པའི་དགེ་སློང་གཉིས་ཚུལ་ཁྲིམས་ཀྱི་རྒྱུ་མཚན་གྱིས་མཉམ་
པར་གྱུར་པ་ཉིད་སྒྲུབ་པ་ནན་ཏན་དུ་བྱ་བ་ལ་ངེས་པར་སྦྱར་བར་བྱའོ། །
འཇིག་རྟེན་པའི་ཚུལ་དང་འབྲེལ་པ་ཕ་དང་བུའི་འབྲེལ་པའི་གཟུགས་བརྙན་ནི་
མཁན་པོ་དང་མཁན་བུའི་འབྲེལ་པ་སྟེ། དེ་གཉིས་ཕ་བུ་དངོས་མ་ཡིན་ཡང་ཕ་བུ་ལྟར་ཤིན་
ཏུ་ཉེ་བའི་སྒོ་ནས་འདྲ་བས་ན་གཟུགས་བརྙན་ཞེས་བྱ་སྟེ། མཁན་པོ་ལ་ཕའི་འདུ་ཤེས་ཉེ་
བར་བཞག་སྟེ་གུས་པར་བྱ་བ་ལ་ཡང་ངེས་པར་སྦྱར་བར་བྱའོ། །གྲོགས་ཚངས་པ་མཚུངས་
པར་སྤྱོད་པ་རྒན་གཞོན་འབྲིང་གསུམ་ལ། རང་གི་ལུས་ངག་ཡིད་གསུམ་དུལ་བར་གནས་
པ་སྟེ། གུས་པར་གནས་པ་ཉིད་ལ་ཡང་ངེས་པར་སྦྱར་བར་བྱའོ། །དགེ་སློང་རྣམས་ཀྱིས་བྱ་
དགོས་པ་ཀློག་པ་དང་ཁ་ཏོན་དང་ཚུལ་བཞིན་ཡིད་ལ་བྱ་བ་ལ་སོགས་པ་དེ་རྣམས་སྦྱོར་
བས་རྗེས་སུ་སྒྲུབ་པ་ལ་ཡང་ངེས་པར་སྦྱར་བར་བྱའོ། །མ་བརྗོད་པ་ནི་བསྙེན་པར་རྫོགས་
པའི་མཇུག་གི་ཆོ་ག་བྱེ་བྲག་རེ་རེ་ནས་མ་བརྗོད་པ་སྟེ་དགེ་འདུན་ལྷག་མ་མན་ཆད་ལྟུང་བ་
སྡེ་བཞི་པོ་རྣམས་སོ། །དེ་རྣམས་ཀྱི་སྡོམ་པ་ཡང་དག་པར་བླངས་པའི་བསླབ་པའི་གཞི་
རྣམས་ཡོངས་སུ་ཤེས་པའི་ཐབས་བསྒྲུབ་པར་འགྱུར་བ་ཉིད་བརྗོད་པ་སྟེ། ད་གཟོད་འདུལ་

བ་རྒྱ་ཆེར་སྟོན་པ་ལས་ཤེས་པར་འགྱུར་ཞེས་ཀྱང་བརྗོད་པར་བྱའོ། །བསླབ་པ་ལ་གུས་པ་
སྟེ་ཚུལ་ཁྲིམས་ལ་གཅེས་སྤྲས་བྱ་བ་ལ་ཡང་ངེས་པར་སྦྱར་བར་བྱའོ། །བསྒྲུབ་པར་བྱ་བ་ནི་
དགེ་སྦྱོང་གི་འབྲས་བུ་བཞིའོ། །དེ་ཐོབ་བྱེད་ཀྱི་ཐབས་ནི་བག་ཡོད་པ་སྟེ། བག་ཡོད་པར་
སྒྲུབས་ཤིག་ཅེས་བརྗོད་པ་དང་བཅས་པ་ལ་ཡང་ངེས་པར་སྦྱར་བར་བྱའོ། །འགྲེལ་ཆུང་
ལས། བག་ཡོད་པར་མྱ་ངན་ལས་འདས་པ་སྒྲུབས་ཤིག་ཅེས་བསྒོ་ཞེས་བཤད་དོ། །དེ་ལྟར་
སྡོམ་པ་མནོས་ནས་མ་ཉམས་པར་བསྲུངས་ན་གནས་སྐབས་དང་མཐར་ཐུག་གི་ཕན་ཡོན་
འཐོབ་པས་མ་ཉམས་པར་བསྲུང་དགོས་སོ། །བསྲུང་བའི་ཐབས་ཀྱི་གཞུང་ཐམས་ཅད་
བསྲུང་ཐབས་ལྔར་འདུས་པ་ལས། ཕྱི་རོལ་གྱི་རྐྱེན་གང་ཟག་གཞན་ལ་བརྟེན་ཏེ་བསྲུང་བ་
འདི་དང་པོར་བསྟན་ཏེ། ལས་དང་པོ་པ་ལ་མཁོ་འཇེབས་ཤིན་ཏུ་ཆེ་བའི་ཕྱིར་རོ། །འདི་ལ་
གསུམ་ལས། བྱ་བ་ཞུ་བའི་ཚུལ་གྱིས་བསྲུང་བ་དང་པོར་བསྟན་ཏེ། ལུང་ལས། དང་པོར་
གསུངས་ཤིང་སྡོམ་པ་ཐོབ་པའི་སྐད་ཅིག་གཉིས་པ་ནས་བྱ་བ་གང་བྱེད་ཀྱང་བླ་མ་ལ་ཞུ་
དགོས་པའི་ཕྱིར་རོ། །དེ་ཡང་གནས་པས་གནས་ལ་ཞེས་པ་ནས་བསྟན་ཏོ། །འདིའི་སྤྱིའི་
དོན་ལ་གཉིས་ལས། དང་པོ་དགོས་པའི་དོན་ལ་གཉིས་ལས། བྱ་བ་ཞུས་པའི་དངོས་ཀྱི་
དགོས་པ་ནི། མ་ཞུས་པའི་ཉེས་པ་ཁེགས་པའོ། །བརྒྱུད་པའི་དགོས་པ་ནི་གསུམ་སྟེ། ཁྲེལ་
ཡོད་ཀྱི་བསམ་པ་བསྐྱེད་པ་དང༌། བྱ་བ་རུང་མི་རུང་ཤེས་པར་འགྱུར་བ་དང་། བཀའ་
བཞིན་དུ་བསྒྲུབས་པས་གནས་ལ་གུས་པར་འགྱུར་བའོ། ། །
གཉིས་པ་བསྡུས་པའི་དོན་ལ་དྲུག་ལས། དང་པོ་ཡུལ་གང་ལ་ཞུ་བ་ནི། རང་གི་
གནས་སུ་གྲུབ་ཅིང་མ་ཉམས་པ་ལ་ཞུ་སྟེ་གནས་ལ་མ་ཞུས་པར་བྱ་བ་མི་བྱའོ་ཞེས་སོ། །
གཉིས་པ་རྟེན་གང་གིས་ཞུ་བ་ནི། གནས་པར་འོས་པས་ཞུ་སྟེ། གནས་པས་ཞེས་སོ། །
གསུམ་པ་དངོས་པོ་གང་ཞུ་བ་ནི་བྱེད་པ་པོ་གང་ཟག་གཅིག་གི་དབང་དུ་བྱས་ནས་བྱ་
བ་ནི་རུང་བ་དང་མི་རུང་བ་གཉིས་སུ་ཁ་ཚོན་ཆོད་ཀྱང་། བློ་ལ་ལྟོས་ནས་གསུམ་དུ་ཡོད་དེ།

རུང་བར་ཤེས་པ་དང་མི་རུང་བར་ཤེས་པ་དང་། རུང་མི་རུང་ཐེ་ཚོམ་ཟ་བའོ། །དེ་ཡང་མི་
རུང་བར་ཤེས་པ་དེ་བླ་མ་ལ་མི་ཞུ་སྟེ། ཞུས་ན་དགག་བྱ་དང་ལྡན་པའི་ཕྱིར་རོ། །རུང་བར་
ཤེས་ཀྱང་བཤང་གཅི་བྱ་བ་ལ་སོགས་པ་དམིགས་བསལ་རྣམས་བླ་མ་ལ་མི་ཞུ་སྟེ། ཞུ་མི་
དགོས་པ་ཉིད་དུ་བཅས་པའི་ཕྱིར་རོ། །དམིགས་བསལ་མ་གཏོགས་པ་རུང་བར་ཤེས་པ་
རྣམས་དང་། ཐེ་ཚོམ་ཟ་བ་རྣམས་བླ་མ་ལ་བྱ་བ་ཞུ་སྟེ། འོད་ལྡན་ནས་བྱ་བ་ཞུ་བའི་སྐབས་
ལས་ཀུན་ཏུ་སྤྱོད་པར་རུང་བ་དག་བགྱིའོ་ཞེས་པ་དང་། ཐེ་ཚོམ་ཆོད་པའི་དགོས་པ་ཡོད་
པའི་ཕྱིར་རོ། །
བཞི་པ་ཚུལ་ཇི་ལྟར་ཞུ་བ་ནི། ཁ་ཅིག་ན་རེ་བྱ་བ་ཞུ་བ་ན་བྱ་བ་རང་གི་མིང་ནས་སྨོས་
མི་དགོས་ཀྱི། ཀུན་ཏུ་སྤྱོད་པ་རུང་བ་དག་བགྱིད་པར་ཞུ་འཚལ་ཞེས་ཞུ་སྟེ། འོད་ལྡན་ལས་
ཀུན་ཏུ་སྤྱོད་པར་རུང་བ་དག་བགྱིའོ། །ཞེས་ཞུ་བར་བཤད་དོ་ཞེས་ཟེར་རོ། །དེ་ནི་མི་
རིགས་ཏེ། འོད་ལྡན་ལས་བཤད་པ་དེ་ནི། བྱ་བ་ཞུ་བའི་གཞི་རུང་བ་དག་ཞུ་ཞེས་པ་བསྟན་
པ་ཡིན་གྱི། བྱ་བ་ཞུ་བའི་ཚུལ་ལུགས་བསྟན་པ་མ་ཡིན་ལ། བྱ་བ་རང་རང་གི་མིང་ནས་
སྨོས་མི་དགོས་ན། ལུང་རྣམ་འབྱེད་ནས་ཚེ་དང་ལྡན་པ་ཆོས་ཀྱི་བྱུང་བ་ལས། སྣམ་སྦྱར་
བཙེམ་པར་ཞུ། ཉིན་མོ་སྤྱོད་པ་ལ་མཆི་བར་ཞུ། བསོད་སྙོམས་ལ་མཆི་བར་ཞུ་ཞེས་བྱ་བ་
རང་རང་གི་མིང་ནས་སྨོས་ཏེ་ཞུ་བར་གསུངས་པ་དང་། ཀཱ་རི་ཀ་ལས་ཀྱང་། འཚལ་མ་
འཚལ་ཞེས་བླ་མ་ལ། །བརྟུལ་ཞུགས་ཅན་གྱིས་དེ་ལྟར་ཞུ། །ཞེས་པ་དང་། ལོ་དྲི་བ་ལས་
ཀྱང་ཆག་ཆག་དང་ཕྱག་དར་ཀློག་པ་དང་ཁ་ཏོན་དང་དགེ་བའི་ཕྱོགས་ཀྱི་ཀུན་ཏུ་སྤྱོད་པ་
རྣམས་བགྱིད་ཅེས་བཤད་པ་དང་། རིགས་པས་ཀྱང་བྱ་བ་རང་རང་གི་མིང་ནས་མ་སྨོས་
པར་ཀུན་ཏུ་སྤྱོད་པ་རུང་བ་དག་བགྱིད་པར་ཞུ་ཞེས་བརྗོད་པ་དེ་ཆོས་ཅན། བྱ་བ་ཞུ་བའི་
ཚུལ་ལུགས་མ་ཡིན་ཏེ། བྱ་བ་རུང་མི་རུང་ཐེ་ཚོམ་ཆོད་པའི་དགོས་པ་མི་འགྲུབ་པའི་ཕྱིར་རོ། །
དེས་ན་བྱ་བ་རྣམས་རང་རང་གི་མིང་གིས་སྨོས་ཏེ་ཞུ་བ་ཡིན་ནོ། །དེ་ཡང་བླ་མ་ལ་ཕྱག་

བཙལ་ནས། ཙོག་ཙོག་པོར་འདུག་ཅིང་ཐལ་མོ་སྦྱར་ཏེ་བྱ་བ་ཞུ་བར་བྱའོ། །བག་ཡོད་པར་
སྒྲུབས་ཤིག་ཅེས་བླ་མས་གནང་བར་བྱའོ། །
ལྔ་པ་དུས་ནམ་གྱི་ཚེ་ཞུ་བ་ནི། བྱ་བ་ནར་མ་རྣམས་ཞུ་བ་དང་། བྱ་བ་གློ་བུར་བ་ཞུ་
བའོ། །དང་པོ་ནི་གནས་དང་གནས་པ་གཉིས་ཀ་རང་བཞིན་གྱི་མཚམས་གཅིག་ན་ཉིན་རེ་
ལན་གསུམ་ཞུ། རྒྱང་གྲགས་ཙམ་ན་ཉིན་རེ་ལན་རེ་རྒྱང་གྲགས་ལྔའམ་དྲུག་ཡོད་ན་ཞག་
ལྔའམ་དྲུག་ཅིང་ངོ་། །མཚམས་པོ་ཆེ་གཅིག་གིས་བསྡུས་ཤིང་དཔག་ཚད་ཕྱེད་དང་གསུམ་
དག་ན་གསོ་སྦྱོང་གི་ཚེ་ན་འཕྲལ་གྱི་བྱ་བ་ནར་མ་རྣམས་དུས་གཅིག་ཏུ་ཞུ་བ་ཡིན་ནོ། །དེ་
ལྟར་ཡང་གཙུག་ལག་ཁང་དེ་ན་འདུག་ན་གནས་པས་ཉིན་པར་ལན་གསུམ་འགྲོ་བར་བྱའོ་
ཞེས་པ་ལ་སོགས་པ་གསུངས་སོ། །བྱ་བ་གློ་བུར་བ་ནི་བྱ་བ་དེ་བྱེད་དགོས་ནམ་བྱུང་ན་ཞུ་
བའོ། ། །
དྲུག་པ་དམིགས་ཀྱིས་བསལ་བའི་དོན་ལ་གསུམ་ལས། དང་པོ་ཡུལ་གྱི་དམིགས་
བསལ་ནི་བྱ་བ་ཞུ་བ་དེ་སྤྱིར་བཏང་ལ་གནས་ཀྱི་བླ་མ་ལ་ཞུ་དགོས་ཀྱང་དམིགས་བསལ་
གནས་ཀྱི་བླ་མ་མ་ཡིན་པ་ལ་ཞུས་པས་གོ་ཆོད་པའོ། །དེ་ལ་བཞི་སྟེ་དབྱར་ཕྱི་མ་ལ་ཟླ་བ་
གཉིས་ཀྱི་ཚེ་ན་གཞོན་ནུ་རྣམས་ཀྱིས་ཆེས་རྒན་པ་ལ་ཞུ་བ་དང་། གནས་ཀྱི་བླ་མས་གཞན་
ན་གནས་པའི་ཚེ་གཞན་ལ་ཞུ་བ་དང་། གནས་པར་བྱ་བའི་ཡུལ་ཉེ་བར་མི་གནས་ན་གཞན་
ལ་ཞུ་བ་དང་། དེ་དག་དང་རྒྱུ་མཚན་མཚུངས་པའི་མདོར་བསྡུས་གཅིག་དང་བཞིའོ། །རྒྱུ་
མཚན་ནི་གནས་སྐབས་དེ་ན་བྱ་བ་ཞུ་བའི་ཡུལ་དུ་འོས་པའི་གནས་ཀྱི་བླ་མ་ནི་མེད་ལ།
དགེ་སྦྱོང་བླ་མའི་གནས་ལྟ་བུ་ནི་མཚམས་ནང་དེ་ན་ཡོད་པའི་ཕྱིར་རོ། །
གཉིས་པ་རྟེན་གྱི་དམིགས་བསལ་ནི། གནས་པར་འོས་པ་དེས་སྤྱིར་བཏང་ལ་བྱ་བ་
རྣམས་ཞུ་དགོས་ཀྱང་གནས་སྐབས་ཀྱི་སྟོབས་ཀྱིས་བྱ་བ་ཞུ་མི་དགོས་པའོ། །དེ་ལ་བརྒྱད་དེ།
ལོ་ལྔ་ལོན་ཅིང་ལྷན་ཅིག་སྦྱར་བ་ཐ་མ་དང་ལྡན་པ་ལྗོངས་རྒྱུ་བའི་དུས་དང་། དབྱར་གྱི་ཕྱི་

མ་ཁས་བླངས་ནས་ཟླ་བ་དང་པོ་གཉིས་ཀྱི་དུས་ན་གནས་ཀྱི་བླ་མ་མེད་ན་གཞོན་ནུའི་ནང་
ན་ཆེས་རྒན་པ་དང་གནས་ཡོངས་སུ་ཚོལ་བ་ལ་ཞུགས་པ་མ་རྙེད་པ་ཞག་ལྔའི་དུས་དང་།
གློ་བུར་དུ་འོངས་པ་ཉི་མ་དང་པོའམ་གཉིས་པ་ལ་ངལ་གསོ་བའི་དུས་དང་། ཞག་གཅིག་
གནས་གཞན་དུ་ཕྱིན་པ་དང་། དགེ་འདུན་གྱིས་གནས་ནས་ཕྱུང་བ་དང་། བླ་མས་གནས་
བཀག་པ་དང་། དེ་དག་དང་རྒྱུ་མཚན་མཚུངས་པའི་མདོར་བསྡུས་གཅིག་དང་བརྒྱད་དོ། །
དེ་དག་གི་གཉིས་པས་བྱ་བ་ཞུ་མི་དགོས་པ་ནི། ཊཱིཀ་ལས། དངོས་སུ་ན་ཆེས་རྒན་པས་ནི་
མ་ཞུས་པར་ཡང་བྱའོ་ཞེས་རྗེས་སུ་གནང་བ་ཡིན་ནོ་ཞེས་གསུངས་ལ། གསུམ་པས་བྱ་བ་
ཞུ་མི་དགོས་པ་ནི། འགྲེལ་ཆུང་ལས། གནས་བརྟན་འཚོལ་གྱི་བར་དུ་མ་དྲིས་ཀྱང་ཉེས་པ་
མེད་དེ་ཞེས་སོ། །དེ་ལྟར་འགྲེལ་པ་ཆེ་ཆུང་གཉིས་ལས་བྱ་བ་ཞུ་མི་དགོས་པར་གསུངས་པ་
དེ་གཉིས་དང་རྒྱུ་མཚན་མཚུངས་པའི་ཕྱིར་ན། དང་པོ་དང་བཞི་པ་དང་ལྔ་པ་ལ་ཡང་གནད་
ཀྱིས་སྦྱར་རོ། །དྲུག་པས་བྱ་བ་ཞུ་མི་དགོས་པ་ནི། བྱ་བ་ཞུ་བའི་ཡུལ་བྱས་ནས་སྤངས་པ་
རྗེས་ཕྱོགས་ཀྱི་ལྟུང་བར་འགྱུར་བས་དེ་ལས་བྱ་བ་ཞུ་ཡུལ་མེད་པའི་ཕྱིར་རོ། །བདུན་པས་
བྱ་བ་མ་ཞུས་པའི་ཉེས་པ་མི་འབྱུང་སྟེ། བླ་མས་ནི་བྱ་བ་ཞུ་བའི་ཡུལ་མི་བྱེད་ཅིང་། གཞན་
གྱིས་ལོན་པར་བྱེད་ན། ཉེས་པ་སྦོམ་པོར་འགྱུར་བས་དེ་ལ་བྱ་བ་ཞུ་བའི་ཡུལ་མེད་པའི་
ཕྱིར་རོ། །བདུན་པོ་དེ་དག་ཐམས་ཅད་འདུལ་བ་མདོར་བསྡུས་ཡིན་ལ། དེ་དག་དང་རྒྱུ་
མཚན་མཚུངས་པ་གཞན་ལ་ཡང་མདོར་བསྡུས་སྦྱར་རོ། །
གསུམ་པ་བྱ་བའི་དམིགས་བསལ་ནི། གནས་པར་འོས་པ་དེས་སྤྱིར་བཏང་བ་ལ་བྱ་
བ་རྣམས་ཞུ་དགོས་ཀྱང་བྱ་བའི་བྱེ་བྲག་ཞུ་མི་དགོས་པའོ། །དེ་ལ་དགུ་སྟེ་བཤང་པ་དང་
གཅི་བ་སོ་ཤིང་དོར་བ་དང་། མཚམས་ཀྱི་ཁོངས་སུ་གཏོགས་པའི་མཆོད་རྟེན་ལ་ཞར་བྱུང་
གི་ཕྱག་བྱ་བ་དང་། གཙུག་ལག་ཁང་ནས་འཆག་པ་འབའ་ཞིག་གི་བསམ་པས་འདོམ་བཞི་
བཅུ་རྩ་དགུ་ཚུན་ཆད་དུ་འགྲོ་བ་དང་། བྱ་བ་ཞུས་ཏེ་ལས་སུ་བསྐོས་པ་གཞན་བྱུང་བ་དང་

དྲུག་ལུང་དང་གཞུང་འདི་ཉིད་ནས་བཤད་དོ། །ཆུ་བཏུང་བ་ཞུ་མི་དགོས་པར་ལུང་དང་འོད་
ལྡན་རྩ་འགྲེལ་ལས་བཤད་ཅིང་། གོས་ཀྱི་རྡུལ་སྤྲུག་པ་ལྟ་བུ་བྱ་བ་ཕྲན་ཚེགས་ཞུ་མི་དགོས་
པར་ཊི་ཀ་ལས་བཤད་དོ། །དེ་དག་དང་རྒྱུ་མཚན་མཚུངས་པའི་མདོར་བསྡུས་གཅིག་དང་
དགུའོ། །གཉིས་པ་ཡན་ལག་གི་དོན་ནི་གནས་པས་གནས་ལ་ཞེས་སོ། །
སྐབས་འདིར་དགེ་ཚུལ་གྱི་བསླབ་པའི་གཞི་མདོ་ལས་ནི་མ་ཞུས་པར་ཁབ་མིག་ཏུ་
སྐུད་པ་གཞུག་པར་ཡང་མི་བྱའོ་ཞེས་བཤད་དོ། །ཞུ་བ་ཧ་ཅང་ཐལ་ཆེས་པར་སེམས་སོ། །
མཆོད་རྟེན་ལ་ཕྱག་བྱ་བ་ནི་ཞེས་པའི་ཊི་ཀ་ལས། གཙུག་ལག་ཁང་གི་ཉེ་བར་སྤྱོད་པའི་ཉེ་
འཁོར་ན་ཡོད་པའི་མཆོད་རྟེན་ལ་ཕྱག་འཚལ་བར་འགྲོ་ན་མ་ཞུས་པར་སོང་ཡང་ཉེས་པ་
མེད་ཅེས་ཆེད་དུ་དམིགས་ནས་ཕྱག་འཚལ་བ་ཡང་ཞུ་མི་དགོས་པར་འཆད་དོ། །དེ་མི་
འཐད་དེ། མཆོད་རྟེན་ལ་ཆེད་དུ་དམིགས་ནས་ཕྱག་འཚལ་བ་དེ་ཆོས་ཅན། ཞུ་མི་དགོས་པ་
མ་ཡིན་པར་ཐལ། བྱ་བ་ཆེན་པོ་ཡིན་པའི་ཕྱིར་རོ། །རྟགས་དང་ཁྱབ་པ་གཞུང་གིས་གྲུབ་སྟེ།
ཊཱིཀ་ལས། བྱ་བ་གང་སྦྱོར་བ་ཆེན་པོས་བརྩམས་པ་ནི། ལྷུང་བཟེད་དང་ཆོས་གོས་ཀྱི་ལས་
ལ་སོགས་པ་སྟེ། དེ་ནི་མ་ཞུས་པར་མི་བྱའོ་ཞེས་གསུངས་སོ། །འདོམ་བཞི་བཅུ་རྩ་དགུ།
ཞེས་པ་ནི་འགྲེལ་ཆུང་ལས། གཙུག་ལག་ཁང་རྭ་བས་བསྐོར་ན་རྭ་བའི་ཕྱི་སྒོ་ནས་གྲོང་དང་
ནགས་ལ་སོགས་པ་སབ་སུབ་མེད་ན་འདོམ་པ་བཞི་བཅུ་རྩ་དགུ་ཚུན་ཆད་དུ་འཆག་པར་
སོང་ན་ཉེས་མེད་ཅེས་ནགས་ལ་སོགས་པ་སབ་སུབ་ཡོད་ན་མི་གནང་བར་འཆད་དོ། །དེ་
ལྟར་ན་དགོས་ཀྱི་དགག་བྱས་བཅས་པ་བཞག་པར་འགྱུར་བས་ཧ་ཅང་ཐལ་ཆེས་སོ་ཞེས་
གསུངས་སོ། །ནད་གཡོག་ཅེས་པ་ནི་ལུང་གཞིར་མཁན་པོ་དང་། སློབ་དཔོན་དག་ན་བར་
གྱུར་ན་ཨེ་མའོ་བདག་གིས་ནད་གཡོག་བྱའོ་ཞེའམ་བྱེད་དུ་གཞུག་གོ་ཞེས་བརྩོན་པ་ཤས་
ཆེན་པོས་བསྒྲུབ་པར་བྱའོ་ཞེས་གསུངས་སོ། །འགྱོད་པ་བསལ་བ་དང་སྡིག་ལྟ་སྤོང་བའི་
སྐབས་སུ། འདུལ་བའི་སྡེ་སྣོད་མི་ཤེས་ན་ནི་གནས་ཀྱི་བླ་མ་བྱར་མི་རུང་བས། གནས་ཀྱི་

བླ་མ་སྡེ་སྣོད་འཛིན་པ་ཡིན་པར་ངེས་པ་དེ་ལ། སློབ་མ་སྡེ་སྣོད་འཛིན་པ་ཡིན་པར་མ་ངེས་
པ་དེས། ལྟུང་བ་ལས་འགྱོད་པ་བསལ་བ་དང་སྡིག་ལྟ་སྤོང་བ་འགལ་ཞེ་ན། འགྲེལ་ཆུང་
ལས། མཁན་པོས་སྔོན་སྡེ་སྣོད་ཤེས་ཤིང་མཁས་པ་ལས་རླུང་ནད་ལ་སོགས་པས་དབང་པོ་
ཉམས་ཤིང་མི་དྲན་པར་གྱུར་པ་དེ་ལྟ་བུ་ལ་བྱའོ། །ཞེས་སོ། །ཁྱད་པར་དུ་ཡང་སྡིག་ལྟ་སྤོང་
བ་ལ་ནི་མངོན་པའི་སྡེ་སྣོད་གནས་ཀྱི་བླ་མས་མི་མཁྱེན་ཡང་སློབ་མས་ཤེས་པ་ཡང་སྲིད་
པས་འགལ་བ་མེད་དོ། །ནན་ཏུར་གྱི་ལས་འདི་ལྟ་བུ་མི་བྱའོ། །ཞེས་གསུངས་ཀྱང་ནན་ཏུར་
བྱེད་པ་དེ་ཉེས་པ་ལས་ཟློག་པའི་ཐབས་ཡིན་པས། དེ་དགག་པར་མི་རིགས་སོ་ཞེ་ན། ནན་
ཏུར་མ་བྱས་ཀྱང་ཉེས་པ་ལས་བཟློག་པར་འགྱུར་བའི་ཚེ་ན། བླ་མ་ལ་ནན་ཏུར་བྱེད་ན།
ནན་ཏུར་བྱེད་པ་དེ་དགག་པར་བསྟན་པའོ། །
འོ་ན་གནས་ཀྱི་བླ་མ་སྡེ་སྣོད་འཛིན་པར་ངེས་པ་དེ་ལ་ནན་ཏུར་བྱེད་པར་བཤད་པ་
འདི་དང་། ཕྱིར་བཅོས་ཀྱི་གཞི་ལས་སྡེ་སྣོད་འཛིན་པ་ལ་ནན་ཏུར་བྱེད་ན་སྦོམ་པོར་བཤད་
པ་དང་འགལ་ལོ་ཞེ་ན། དེ་ནི་སྡེ་སྣོད་འཛིན་པ་ཕྱོགས་དང་འཁོར་མང་པོ་དེ་ལ་ནན་ཏུར་
བྱས་ན་དགེ་འདུན་བྱེ་པར་འགྱུར་བའི་དགག་བྱ་ཡོད་པ་ལ་དགོངས་སོ། །དེ་ལྟ་བུའི་དགག་
བྱ་མེད་ན་ནི་སྡེ་སྣོད་འཛིན་པ་ལ་ཡང་ཆད་པའི་རྒྱུ་དང་ལྡན་ན་ནན་ཏུར་བྱ་སྟེ། འོད་ལྡན་རྩ་
བ་ལས། ཀ་བར་གྱུར་པ་མདོ་སྡེ་འཛིན་གང་དང་། དེ་བཞིན་གཞན་ཡང་ཆོ་ག་བཞིན་སྤྱད་
བསྐྲད། ཅེས་བཤད་དོ། །བྱས་ན་བཟོད་པར་བྱའོ་ཞེས་པ་ནི་སྐབས་འདི་ཉིད་ཀྱི་ལུང་གཞི་
ལས་མཁན་པོ་དང་སློབ་དཔོན་དག་ལ་དགེ་འདུན་གྱི་ནན་ཏུར་གྱི་ལས་དག་བྱས་པར་གྱུར་
ན༑ དེ་ལ་དགེ་སློང་ལན་ཅིག་གནས་པ་དང་ཉེ་གནས་རྣམས་ཀྱིས་ཨེ་མའོ་དགེ་འདུན་གྱིས་
འདི་ལ་བཟོད་པར་བྱའོ་ཞེས་བརྩོན་པ་ཤས་ཆེན་པོས་བསྒྲུབ་པར་བྱའོ་ཞེས་གསུངས་སོ། །
རང་གི་རྣམ་བཤད་ལས་ཀྱང་བྱས་ན་བཟོད་པར་བྱའོ། །ཞེས་བྱ་བ་ནི་ནན་ཏུར་གྱི་ལས་
བྱས་པ་ལ་ཨེ་མའོ་དགེ་འདུན་གྱིས་འདི་ལ་བཟོད་པར་བྱ་ཞེས་བྱའོ་ཞེས་བཤད་དོ། །སྤོ་བ་

དང་ཞེས་པ་ནས་དབྱུང་བར་བྱའོ་ཞེས་གནས་ཀྱི་བླ་མ་སྡེ་སྣོད་འཛིན་པ་ལ་ལྷག་མའི་ལྟུང་
བ་བྱུང་ན་སྤོ་མགུ་དབྱུང་བ་བྱ་བར་བཤད་པ་འདི་དང་། ཕྱིར་བཅོས་ཀྱི་གཞི་ལས་མདོ་སྡེ་
འཛིན་པས་ནི་གཅིག་གི་མདུན་དུ་བཤགས་པས་ལྷག་མ་འདག་གོ། །ཞེས་བཤད་པ་དང་
འགལ་ཞེ་ན། སྡེ་སྣོད་འཛིན་པ་ཡིན་ཡང་སྤོ་མགུ་སྤྱད་པ་མ་བྱས་ན་ཕྱིན་ཆད་རྒྱུན་སྡོམ་པ་
ལ་སོགས་པ་ཕྱིར་བཅོས་ཀྱི་བསམ་པ་མཚན་ཉིད་པ་མི་སྐྱེ་ན་སྤོ་མགུ་དབྱུང་བ་དགོས་ལ།
བསམ་པ་དེ་སྐྱེ་ན་སྡེ་སྣོད་འཛིན་པས་སྤོ་མགུ་དབྱུང་བ་མི་དགོས་པ་སྟེ། བསམ་པས་ལྟུང་བ་
ལས་ལྡང་གི་ཆད་པའི་ལས་ཀྱིས་མ་ཡིན་ནོ་ཞེས་གསུངས་སོ། །དེས་ཀྱང་དེ་ལ་ཞེས་པ་ནི། །
ལུང་གཞི་ལས་དགེ་སློང་ལྷན་ཅིག་གནས་པ་དང་ཉེ་གནས་རྣམས་ཀྱིས་མཁན་པོ་
དང་སློབ་དཔོན་དག་ལ་ཇི་ལྟར་བསྒྲུབ་པར་བྱ་བ་དེ་བཞིན་དུ་མཁན་པོ་དང༌། སློབ་དཔོན་
དག་གིས་ཀྱང་ལྷན་ཅིག་གནས་པ་དང་ཉེ་གནས་རྣམས་ལ་བསྒྲུབ་པར་བྱ་སྟེ་ཞུ་བ་ནི་མ་
གཏོགས་སོ་ཞེས་གསུངས་སོ། །འོ་ན་ཆོས་གོས་འཚེམ་པ་ལྟ་བུའི་བྱ་བ་གཅིག་ལ་གནས་
དང་གནས་པ་གཉིས་ཀྱིས་བྱ་བ་དེ་ཕན་ཚུན་ལེན་རེས་བྱས་པས། བྱ་བ་དེ་མི་འགྲུབ་པའི་
སྐྱོན་དུ་འགྱུར་རོ་ཞེ་ན། ཉེས་པ་མེད་དེ། སློབ་མས་བླ་མའི་བྱ་བ་བསྒྲུབ་པར་གསུངས་པ་ནི།
བླ་མས་བྱ་བ་དེ་འགྲུབ་པར་ནུས་ཀྱང་སློབ་མས་བསྒྲུབ་པར་བྱ་བ་ཡིན་ལ། བླ་མས་སློབ་
མའི་བྱ་བ་བསྒྲུབ་པར་གསུངས་པ་ནི་སློབ་མས་བྱ་བ་དེ་འགྲུབ་པར་མི་ནུས་ན་བླ་མས་
བསྒྲུབ་པར་བྱ་བ་ཡིན་པས་སོ། །གནས་པའི་ཁྱད་པར་གྱི་ཡན་ལག་བསྟན་པ་ནི་བསྙེན་
པར་རྫོགས་ནས་ལོ་བཅུ་མ་ལོན་པར་ཞེས་སོ། །འདིའི་སྤྱི་དོན་ལ་གཉིས་ཏེ་གནས་པ་སློབ་
མའི་རང་བཞིན་ངེས་པར་བྱ་བ་དང་། ལོ་བཅུ་ལོན་པའི་རང་བཞིན་ངེས་པར་བྱ་བའོ། །
དང་པོ་ལ་གསུམ་ལས། འདུལ་བའི་སྐབས་འདི་ནས་བཤད་པའི་གནས་པའི་མཚན་
ཉིད་ནི། ཆོས་འདི་བའི་རབ་ཏུ་བྱུང་བ་གང་ཞིག་རང་གི་གནས་ཀྱི་བླ་མ་ལ་གུས་པར་བྱེད་པ་
པོར་འོས་པའོ། །གནས་པར་འོས་པའི་མཚན་ཉིད་ནི། བསྙེན་རྫོགས་ཀྱི་སྡོམ་པ་བརྟན་པའི་

ཡན་ལག་གི་ལོ་གྲངས་ལོན་པ་དང་འདུལ་བ་ཤེས་པ་གཉིས་ཚོགས་མ་ཡིན་པ་གང་ཞིག་
རང་སངས་རྒྱས་ལས་དམན་ཞིང་ད་ལྟར་གྱི་ཆོ་ག་བཅས་ནས་ཀྱི་ཆོས་འདི་པའི་རབ་བྱུང་ཡིན་
པའོ། །བསྙེན་རྫོགས་ཀྱི་སྡོམ་པ་བརྟེན་པའི་ཡན་ལག་གི་ལོ་གྲངས་ནི། དགེ་སློང་བསྙེན་
པར་རྫོགས་ནས་ལོ་བཅུ་ལོན་པ་དང་། དགེ་སློང་མ་བསྙེན་པར་རྫོགས་ནས་ལོ་བཅུ་གཉིས་
ལོན་པའོ། །གསུམ་པ་གནས་པ་སློབ་མའི་ཁྱད་པར་གྱི་ཡོན་ཏན་ནི། བླ་མ་ལ་གུས་ཚུལ་
ཁྲིམས་ཡོངས་དག་དང་། །བསམ་གཏན་དང་ནི་འདོན་ལ་རྟག་བརྩོན་དང་། །གྲིམས་ཤིང་
དུལ་ལ་བཟོད་དང་ལྡན་པ་ནི། །སྡོམ་བརྩོན་གནས་པའི་ཆོས་ལྡན་ཤེས་པར་བྱ། །ཞེས་སོ། །
གཉིས་པ་ལོ་བཅུ་ལོན་པའི་རང་བཞིན་ངེས་པར་བྱ་བ་ལ་གསུམ་ལས། དང་པོ་བཅུ་
ལོན་པའི་ཕན་ཡོན་ནི་བཙུན་ཞིང་མཁས་པའི་ཡན་ལག་གཞན་ཚང་གི་དཔང་དུ་བྱས་ནས།
བསྙེན་པར་རྫོགས་ནས་བར་མ་ཆད་པར་ལོ་བཅུ་ལོན་པ་ཡིན་ན་ཕན་ཡོན་གསུམ་འབྱུང་སྟེ།
མཁན་པོ་བྱར་རུང་། གནས་ཀྱི་སློབ་དཔོན་བྱར་རུང་། རང་གནས་མེད་དུ་འདུག་དུ་རུང་
བའོ། །གཉིས་པ་ལོ་བཅུ་མ་ལོན་པའི་ཉེས་དམིགས་ནི་བསྙེན་པར་རྫོགས་ནས་ལོ་བཅུ་ལོན་
པ་མ་ཡིན་ན་ཕན་ཡོན་གསུམ་པོ་དེ་དག་མི་འབྱུང་སྟེ་ལྡོག་པར་ངེས་པའོ། །འདིར་རྒྱུ་མཚན་
སྦྱར་བ་ནི། དགེ་སློང་བསྙེན་པར་རྫོགས་ནས་ལོ་བཅུ་མ་ལོན་པ་ཆོས་ཅན། ཕན་ཡོན་
གསུམ་འབྱུང་བའི་ཡན་ལག་མ་ཚང་བ་ཡིན་ཏེ། བསྙེན་རྫོགས་ཀྱི་སྡོམ་པ་བརྟན་པའི་ཡན་
ལག་ཏུ་གྱུར་པའི་ལོ་གྲངས་མ་ཚང་བའི་ཕྱིར། དཔེར་ན་དགེ་སློང་མ་བསྙེན་པར་རྫོགས་
ནས་ལོ་བཅུ་གཉིས་བར་མ་ཆད་དུ་མ་ལོན་པ་བཞིན་ནོ། །དེ་བཞིན་དུ་འདུལ་བའི་བཅས་པ་
གཞན་རྣམས་ལ་ཡང་རྒྱུ་མཚན་ཅི་རིགས་སུ་རིགས་པས་སྦྱར་རོ། །འདིར་སྔ་རབས་པ་ཁ་
ཅིག །འདུལ་བ་ལ་རྒྱུ་མཚན་སྦྱོར་བ་མི་འཐད་ཅེས་འཆད་ཀྱང་། འདུལ་བ་ལ་རྒྱུ་མཚན་
སྦྱར་དུ་རུང་སྟེ། རྒྱུ་མཚན་ལུང་དང་བསྟན་བཅོས་ལས་བཤད་པས་གྲུབ་བོ། །དེ་ཡང་ལུང་
རྣམ་འབྱེད་ལས། བསླབ་པ་བཅས་པའི་ཕན་ཡོན་བཅུ་ཡང་དག་པར་གཟིགས་པས་ཞེས་

དགོས་པའི་རྒྱུ་མཚན་གསུངས་ཤིང་། གཞན་དག་སྨོད་པར་བྱེད། འཕྱར་ཀ་གཏོང་བར་
བྱེད། ཁ་ཟེར་བར་བྱེད་ཅེས་ལུང་རྣམ་འབྱེད་ལས། དགག་བྱའི་རྒྱུ་མཚན་གསུངས་པ་དང་།
འདི་ཉིད་ལས་ཉའི་ཞག་ལ་སོགས་པ་ལྔ་སྨོས་ནས། དེ་དག་ནི་ནད་པ་ལ་ཕལ་ཆེར་སྦྱོར་
བར་བྱེད་དོ་ཞེས་པ་དང་། འོད་ལྡན་ལས་ཅིའི་ཕྱིར་མི་བསད་ན་མཐར་འགྱུར། མི་མ་ཡིན་
པ་བསད་ན་སྦོམ་པོར་འགྱུར། དུད་འགྲོ་བསད་ན་ལྟུང་བྱེད་དུ་འགྱུར་ཞེ་ན། མི་རྣམས་ནི་
གཙོ་བོ་ཡིན། མི་མ་ཡིན་ནི་འབྲིང་ཡིན། དུད་འགྲོ་རྣམས་ནི་ཐ་ཆད་ཡིན་པས་ལྟུང་བ་ཐ་
དད་པར་ཁོང་དུ་ཆུད་པར་བྱའོ་ཞེས་པ་དང་། ཊིཀ་ལས། ཡང་ཡང་ཟ་བའི་ལྟུང་བྱེད་ཀྱང་
དགེ་སློང་མ་རྣམས་ལ་རྣམ་པར་མི་བཞག་སྟེ། དགེ་སློང་མ་རྣམས་ནི་ཤས་ཆེར་མཆོད་པར་
བྱ་བ་ཉིད་མ་ཡིན་པའི་ཕྱིར་དེ་དག་ལ་དེ་འབྱུང་དཀའ་བའི་ཕྱིར་རོ་ཞེས་བཤད་དོ། །འདུལ་
བ་ལ་རྒྱུ་མཚན་མི་སྦྱོར་ན་འདུལ་བ་མདོར་བསྡུས་གསུངས་པ་དང་འགལ་ཏེ། འདུལ་བ་
མདོར་བསྡུས་ན་དངོས་སུ་གསུངས་པའི་རྒྱུ་མཚན་རྗེས་སུ་མཐུན་པ་ལ་སྦྱར་བ་སྟེ། གང་
ཞིག་གནང་མེད་དེ་བཞིན་བཀག་མེད་པ། དེ་ནི་གསུངས་པའི་རྗེས་མཐུན་བརྟགས་ཏེ་སྦྱར།
ཞེས་གསུངས་པས་སོ། །
གསུམ་པ་ལོ་བཅུ་ལོན་པའི་ཁྱད་པར་བྱེད་ལས་མ་བསྟན་པ་ལ་གསུམ་ལས། དང་
པོ༑ ལྔ་ཚན་དང་པོའི་ཡན་ལག་ཁ་སྐོང་ཡིན་པར་སྟོན་པ་ནི། དོན་ཉེ་བ་ན་ཡོད་པ་དེ་ཡན་
ལག་ཏུ་བགྲང་སླ་བའི་ཕྱིར་ཏེ། ཊིཀ་ལས། ལོ་བཅུ་ལོན་པ་འདི་ནི་ལྔ་པ་དང་པོའི་ཡན་ལག་
དང་པོ་ཡིན་ཏེ་ཞེས་སོ། །དེ་ནི་མས་རིམ་གྱི་བགྲངས་པའི་ལྔ་པ་ཡིན་པ་ལ་དགོས་ཏེ། ལུང་
གཞི་ལས་ཡན་ལག་དང་པོ་ཡིན་པར་གསུངས་ལ། གཞི་འགྲེལ་ལས་ཀྱང་། བསྙེན་པར་
རྫོགས་ནས་ལོ་བཅུ་ལོན་པའམ་ལྷག་པ་སྟེ། དེ་ནི་འདིར་ལྔ་པ་དང་པོའི་ཡན་ལག་དང་པོ་
ཡིན་ཏེ་ཞེས་སོ། །གཉིས་པ་ལྔ་ཚན་ལྷག་མ་རྣམས་ཀྱི་ཡུལ་ཡིན་པར་སྟོན་པ་འདི་ལྔ་ཚན་
དང་པོ་མ་གཏོགས་པ་ལྔ་ཚན་གཞན་རྣམས་ཀྱི་གཞི་ཡིན་པར་སྟོན་ཏེ། དབང་དུ་བྱས་པའི་

ཚུལ་གྱིས་སྦྱོར་བའི་ཕྱིར་དཔེར་ན་ལུང་ལས་ཕམ་པ་དང་པོའི་སྐབས་སུ་བསླབ་པའི་ཡན་
ལག་བསྟན་པ་བཞིན་ནོ། །ཊི་ཀ་ལས། དེ་ལྔ་པ་ལྷག་མ་རྣམས་ཀྱི་ནི་ཡུལ་ཡིན་པར་སྟོན་ཏེ་
ཞེས་སོ། །
གསུམ་པ་སློབ་དཔོན་དང་མི་སློབ་པའི་སྐབས་སུ་འདུལ་བ་ཤེས་པ་ཉིད་དུ་སྟོན་པ་ནི།
འོག་ཏུ་འཆད་དོ། །གནས་ཀྱི་ཁྱད་པར་གྱི་ཡོན་ཏན་བསྟན་པ་ནི་ནད་གཡོག་དང་འགྱོད་པ་
བསལ་པ་དང་ཞེས་སོ། །འདིའི་སྤྱི་དོན་ལ་གཉིས་ཏེ། གནས་ཀྱི་བླ་མའི་མཚན་ཉིད་དང་།
ལྔ་ཚན་གྱི་རང་བཞིན་ངེས་པར་བྱ་བའོ། །དང་པོ་གནས་ཀྱི་བླ་མའི་མཚན་ཉིད་ནི། རང་གི་
གནས་པ་ལ་བལྟོས་ནས་དངོས་སུ་ཆོས་འབྲེལ་གྱི་ཡུལ་ཁྱད་པར་ཅན་ཉིད་དུ་གནས་པའོ། །
གནས་ཀྱི་བླ་མ་ལ་གཉིས་ཏེ། མཁན་པོ་དང་གནས་ཀྱི་སློབ་དཔོན་ནོ། །དེ་ཡང་ཆོས་བཞི་
དང་ལྡན་ན་མཁན་པོ་གནས་ཀྱི་སློབ་དཔོན་བྱར་རུང་སྟེ། བཙུན་པ་དང་། བརྟན་པ་དང་།
མཁས་པ་དང་། ཕན་འདོགས་ཀྱི་ཡན་ལག་དང་ལྡན་པའོ། །དེ་ཡང་བཙུན་པའི་ཡན་ལག་
ནི་བསྙེན་རྫོགས་ཀྱི་སྡོམ་ལྡན་ཕམ་པ་བཞིས་མ་གོས་ཤིང་རང་བཞིན་གྱི་ཁ་ན་མ་ཐོ་བ་ལ་
འཛེམ་པ་སྟེ། ལུང་རྣམ་འབྱེད་གཅིག་ལས་འཕྲོས་པ་དང་འོད་ལྡན་ལས། ཚུལ་ཁྲིམས་དང་
ལྡན་པ་ཞེས་བྱ་བ་ནི་ཕམ་པའི་ལྟུང་བ་བཞི་པོ་རྣམས་ལས་གང་ཡང་རུང་བ་མ་བྱུང་བའོ་
ཞེས་གསུངས་པ་དང་། ཊཱི་ཀ་ལས། ཚུལ་ཁྲིམས་དང་ལྡན་པ་ནི་འཆལ་པའི་ཚུལ་ཁྲིམས་ཀྱི་
སྐབས་མེད་པའི་ཕྱིར་ཞེས་པ་གོ་རིམ་བཞིན་དུ་སྦྱར་རོ། །བརྟན་པའི་ཡན་ལག་ནི་བསྙེན་
པར་རྫོགས་ནས་བར་མ་ཆད་པར་ལོ་བཅུ་ལོན་པའོ། །མཁས་པའི་ཡན་ལག་ནི་འདུལ་བ་
ཤེས་པའོ། །ཕན་འདོགས་ཀྱི་ཡན་ལག་ནི་ཆོས་བཅུ་གཉིས་ཏེ། སྙིང་རྗེ་བཟོད་ལྡན་ནང་
འཁོར་དག་པ་དང་། །ཕན་འདོགས་གཉིས་བརྩོན་མཚན་མཐུན་ལྟ་བ་དག །སྨྲ་ཤེས་དོན་གོ་
ཤེས་པ་རང་བཞིན་གནས། །ལུས་ནི་ཐ་མ་ལས་ནི་རང་བཞིན་གནས། །ཞེས་བཟུང་ངོ༌། །
བཅུ་གཉིས་པོ་དེ་དག་ལས་དང་པོ་ལྔའི་སྒྲུབ་བྱེད་ནི། ནད་གཡོག་དང་ཞེས་པའི་ཊི་ཀ་ལས།

ནད་གཡོག་ཅེས་བྱ་བ་འདིས་ནི་སྙིང་རྗེ་དང་ལྡན་པ་ཉིད་དང་སྡུག་བསྔལ་ལ་ཇི་མི་སྙམ་པའི་
བཟོད་པ་ཉིད་བསྟན་ཞེས་པ་དང་། སུམ་བརྒྱ་པ་ལས། ནད་པ་སྙིང་བརྩེ་འཁོར་ནི་དག་པ་
དང༌། ཆོས་དང་ཟང་ཟིང་ཕན་འདོགས་བརྩོན་པ་དང་། ཞེས་བཤད་དེ། མཚན་མཐུན་པ་
ལ་སོགས་པ་བཞིའི་སྒྲུབ་བྱེད་ནི། མཚན་དང་ལྟ་བ་ཁས་བླངས་པ་དག་གིས་ནི་རང་གི་
ཕྱོགས་ཉིད་ཀྱི་ཁོངས་སུ་གཏོགས་སོ་ཞེས་པ་དང་། སྨྲ་བ་བོ་ཉིད་ལ་ཡོད་པ་སྟེ་ཞེས་པ་དང་
རྣམ་པར་རིག་བྱེད་ལ་ནི་དོན་གོ་བའོ། །ཞེས་པ་གོ་རིམ་བཞིན་ནོ། །ཤེས་པ་རང་བཞིན་དུ་
གནས་པ་དགོས་པ་ནི། ལུང་ཞུ་བ་ལས། མཁན་པོ་སྨྱོན་པས་བསྙེན་པར་རྫོགས་པར་
བགྱིས་ན། བསྙེན་པར་རྫོགས་པ་ཞེས་བྱ་སྟེ། བསྙེན་པར་རྫོགས་པར་བྱེད་པ་རྣམས་ནི་
འདས་པ་དང་བཅས་པའོ་ཞེས་ཉེས་བྱས་བསྐྱེད་པར་གསུངས་པའོ། །ལུས་ཐ་མལ་དུ་
གནས་པ་དགོས་པ་ནི་ལུང་ཞུ་བ་ལས་བལ་འཁུང་བ་ལ་སོགས་པའི་ལྟུང་བ་བསྐྱེད་པ་ལ།
རྟེན་སྤྲུལ་པ་མ་ཡིན་པ་དགོས་པར་གསུངས་པའི་གནད་ཀྱིས་སྦྱར་རོ། །ས་རང་བཞིན་དུ་
གནས་པ་དགོས་པ་ནི། ས་གཞན་ན་གནས་པ་ཡིན་ན་མཁན་པོ་བྱེད་པ་ལ་སོགས་པ་ཁྱད་
པར་ཅན་གྱི་སྤྱོད་པ་སྤང་དགོས་པའི་ཕྱིར་རོ། །དེ་རྣམས་རེ་རེ་ནས་བགྲངས་ན་ཆོས་བཅོ་ལྔ་
དང་ལྡན་ན་མཁན་པོ་བྱར་རུང་ཞིང་། གནས་ཀྱི་སློབ་དཔོན་ཡང་ངོ༌། །
གཉིས་པ་ལྔ་ཚན་གྱི་རང་བཞིན་ངེས་པར་བྱ་བ་ལ་དྲུག་ལས། དང་པོ་ལྔ་ཚན་གྱི་དབྱེ་
བ་ནི་ལུང་གཞི་ལས། ལོ་བཅུ་ལོན་དང་འཛིན་དང་མཁས། །རིག་དང་གསལ་དང་འཛིན་
འཇུག་དང་། །སློབ་དང་སློབ་འཇུག་རྣམ་གཉིས་དང་། །ཕུན་སུམ་ཚོགས་གཉིས་རྣམ་པ་
གསུམ། །སློབ་དང་མི་སློབ་བྱུང་ཤེས་དང་། །གནས་འཆའ་འཆར་འཇུག་ལྟུང་བ་ཤེས། །ལྷོ་
ཡི་རི་ལ་རྒྱུ་བ་ཡི། །སྡེ་ཚན་ཡང་དག་བསྡུས་པ་ཡིན། །ཞེས་གསུངས་པ་བཞིན་དབྱེའོ། །
གཉིས་པ་བསྡུ་བ་ནི། ལྔ་པ་ཁྱད་པར་ཅན། ལྔ་པ་ཁྱད་པར་ཅན་མ་ཡིན་པ་གཉིས་སུ་འདུས་
སོ༑ །དེའང་བྱུང་བ་ཤེས་པའི་ལྔ་ཚན་དང་ལྔ་ཚན་ཐ་མ་ནི་ལྔ་པ་ཁྱད་པར་ཅན་མ་ཡིན་པ་སྟེ།

འདུལ་བ་འབའ་ཞིག་ཤེས་པའི་ལྔ་ཚན་ཡིན་པའི་ཕྱིར་ཏེ་བྱུང་བ་ཤེས་པའི་ཊི་ཀ་ལས། ལྔ་པ་
འདི་དང་འོག་ནས། ལྟུང་བ་དང་ཞེས་བྱ་བ་ལ་སོགས་པའི་འདུལ་བ་འབའ་ཤིག་ཤེས་པ་
ཉིད་བསྟན་ཏོ་ཞེས་སོ། །ལྔ་ཚན་དེ་གཉིས་མ་གཏོགས་པར་ལྔ་ཚན་བཅུ་དགུ་ནི། ལྔ་པ་ཁྱད་
པར་ཅན་ཡིན་ཏེ། འདུལ་བ་ཤེས་པའི་སྟེང་དུ་སྡེ་སྣོད་གཞན་གཉིས་ཤེས་པའམ། འཕགས་
ཆོས་ཐོབ་པ་ལ་སོགས་པ་ཁྱད་པར་གྱི་ཡོན་ཏན་ཡར་ལྡན་དུ་ཡོད་པའི་ཕྱིར་རོ། །
གསུམ་པ་རང་དབང་ཅན་ཡིན་མིན་གྱི་དོན་ལ་གསུམ་ལས། དང་པོ་ལྔ་པ་རང་
དབང་ཅན་ཡིན་མིན་གྱི་དོན་ནི། ལྔ་ཚན་གཅིག་ཚང་བར་བྱེད་པ་ལ་ལྔ་ཚན་གཞན་གྱི་ཡན་
ལག་ཟླ་བོར་ངེས་བཟུང་དུ་དགོས་ན་ལྔ་པ་རང་དབང་ཅན་མ་ཡིན་པ་ཞེས་བྱ། མི་དགོས་ན་
ལྔ་པ་རང་དབང་ཅན་ཞེས་བྱའོ། །དེ་ལྟར་ཡང་ཊི་ཀ་ལས་ཀྱང་ཞེས་བྱ་བའི་སྒྲ་ནི་ཉེ་བར་
བསྡུས་པའི་དོན་ཡིན་གྱིས་ཐ་དད་པར་རྟོག་པའི་དོན་མ་ཡིན་ཏེ་དེ་ལྟ་མ་ཡིན་དུ་ཟིན་ན་ལྔ་
པ་རང་དབང་ཅན་ཁོ་ནར་འགྱུར་རོ། །དེ་ལྟར་ཡང་མི་འགྱུར་ཏེ་མི་སྲིད་པའི་ཕྱིར་རོ་ཞེས་སོ། །
དེ་ལྟར་ན་གསལ་བའི་ལྔ་ཕྲུགས་དང་། འཛིན་དུ་འཇུག་ནུས་པ་དང་། ལྷག་པའི་ཚུལ་
ཁྲིམས་ལ་སོགས་པ་སློབ་ཏུ་འཇུག་ཀྱང་ནུས་པ་དང་། ལྷག་པའི་སྤྱོད་པ་ལ་སོགས་པ་སློབ་
ཏུ་འཇུག་ཀྱང་ནུས་པ་སྟེ། ལྔ་ཚན་བཞི་ནི་རང་དབང་ཅན་མ་ཡིན་པ་སྟེ། ལྔ་ཚན་གཞན་གྱི་
ཡན་ལག་ཟླ་བོར་ངེས་བཟུང་དུ་དགོས་པའི་ཕྱིར་རོ། །ལྔ་ཚན་བཞི་པོ་དེ་དག་ལས་གཞན་
རྣམས་ནི་ལྔ་པ་རང་དབང་ཅན་ཡིན་ནོ། །གཉིས་པ་གང་ཟག་རང་དབང་ཅན་ཡིན་མིན་གྱི་
དོན་ནི། བསྙེན་པར་རྫོགས་ནས་བར་མ་ཆད་པར་ལོ་བཅུ་ལོན་པ་སྟེ། བརྟན་པའི་ཡན་
ལག་དང་ལྡན་ཞིང་འདུལ་བ་ཤེས་ན། གང་ཟག་རང་དབང་ཅན་ཞེས་མིང་བཏགས་ཏེ་
གནས་ཀྱི་བླ་མ་ལ་བརྟེན་མི་དགོས་པར་འདུག་ཏུ་རུང་བའི་གང་ཟག་ཡིན་པའི་ཕྱིར་ཏེ། ཊི་
ཀ་ལས། ལོ་བཅུ་ལོན་པ་ཉིད་ཅེས་གསུངས་པ་ནི་རང་དབང་ཡོད་པར་བསྟན་པ་ཡིན་ཞེས་
སོ༑ ༑རབ་ཏུ་བྱུང་བ་གང་ཞིག་བསྙེན་པར་རྫོགས་ནས་ལོ་བཅུ་ལོན་པ་མ་ཡིན་ནམ་འདུལ་

བ་མི་ཤེས་ན་ནི་གང་ཟག་རང་དབང་ཅན་མ་ཡིན་པ་སྟེ། ཊཱི་ཀ་ལས་དང་ཞེས་བྱ་བའི་སྒྲ་ནི་
གནས་དང་རེ་ཤིག་གི་གནས་གཉིས་རང་དབང་ཡོད་པར་བསྟན་པའི་ཕྱིར་ཞེས་སོ། །དེ་
ལྟར་ན་ཡན་ལག་རང་དབང་ཅན་ལྔ་སྟེ། གནས་དང་རེ་ཤིག་གི་གནས་འཆར་འཇུག་པ་
གཉིས་དང་། དྲན་པ་ལྡན་པ་དང་ནང་དུ་ཡང་དག་བཞག་དང་། མཉམ་པར་བཞག་པའོ་
ཞེས་གསུངས་སོ། །འོན་ཀྱང་སྡེ་སྣོད་མངོན་པར་ཤེས་པ་ཉིད་ཅེས་པ་ལ་སོགས་པ་ཡང་།
ཡན་ལག་རང་དབང་ཅན་ཡིན་པར་རིགས་ཏེ། ལྔ་ཚན་གྱི་ཡན་ལག་ནི་ཡིན་ལ་ཡན་ལག་
རང་དབང་ཅན་མ་ཡིན་པ་ཉིད་ནི་མ་ཡིན་པའི་ཕྱིར་རོ། །ཡན་ལག་རང་དབང་ཅན་མ་ཡིན་
པ་ནི་ལྔ་ཚན་གྱི་ཡན་ལག་གང་ཞིག་ལྔ་ཚན་གཞན་གྲངས་མ་ཚང་བའི་ཁ་སྐོང་བྱེད་དུ་ཕར་
ལ་འགྲོ་དགོས་པ་རྣམས་སོ། །
དེ་ལྟར་ན་ཡན་ལག་རང་དབང་ཅན་མ་ཡིན་པ་བརྒྱད་དེ། ཚུལ་ལྡན་མང་ཐོས་
གཉིས་དང་། བརྩོན་འགྲུས་བརྩམས་པ་དང་ཤེས་རབ་དང་ལྡན་པ་སྟེ་གཉིས་དང་། བར་དུ་
གཅོད་པ་མངོན་པར་ཤེས་ཞེས་པ་ནས་རྗེས་སུ་སྟོན་པ་ཉིད་ཡན་ཆད་བཞི་སྟེ་བརྒྱད་དོ། །
བཞི་པ་ཕན་ཡོན་གསུམ་འབྱུང་བ་ལ་ཡོན་ཏན་ཁ་བསྡུས་ཀྱིས་རུང་མི་རུང་གི་ཡན་ལག་གི་
དོན་ནི། ལྔ་ཚན་གྱི་ཡན་ལག་ཏུ་འདུལ་བ་ཤེས་པ་མ་བགྲངས་ན། ཡོན་ཏན་ཁ་བསྡུས་ཀྱི་ལྔ་
ཚན་གྱིས་གོ་མི་ཆོད་ལ། ལྔ་ཚན་གྱི་ཡན་ལག་ཏུ་འདུལ་བ་ཤེས་པ་བགྲངས་ན་ཡོན་ཏན་ཁ་
བསྡུས་ཀྱི་ལྔ་ཚན་གྱིས་ཀྱང་ལྔ་ཕྲུགས་ཀྱི་གོ་ཆོད་དེ། བྱུང་བ་དང་བཅས་པ་དང་ཞེས་འདུལ་
བ་འབའ་ཞིག་ཤེས་པས་ཀྱང་ལྔ་ཕྲུགས་ཀྱི་གོ་ཆོད་པར་གསུངས་པས། འདུལ་བ་ཤེས་པའི་
སྟེང་དུ་ཡོན་ཏན་གཞན་གང་ཡང་རུང་བ་དང་ལྷག་པར་ལྡན་ན་ལྟ་ཅི་སྨོས་པའི་ཕྱིར་དང་།
ཚུལ་ཁྲིམས་ལྡན་དང་འདུལ་བའི་ཆོ་ག་ཤེས། །ནད་པའི་སྙིང་བརྩེ་འཁོར་ནི་དག་པ་དང་། །
ཆོས་དང་ཟང་ཟིང་ཕན་འདོགས་བརྩོན་པ་དང༌། །དུས་སུ་འདོམས་པ་དེ་དག་བླ་མར་
བསྔགས། །ཞེས་ལྔ་ཚན་གོང་འོག་ནས་ཅི་རིགས་སུ་བསྡུས་པའི་ཡོན་ཏན་དང་ལྡན་པ་དེ་

གནས་ཀྱི་བླ་མར་བསྔགས་ཞེས་གསུངས་པས་གྲུབ་བོ། །ལྔ་པ་ཕན་ཡོན་གསུམ་འབྱུང་བ་
ལ་ཡོན་ཏན་མཚན་ཉིད་དང་ལྡན་པ་དགོས་སམ། ཆ་ཙམ་གྱིས་འགྲུབ་པའི་དོན་ནི། ཡོན་
ཏན་ཆ་ཙམ་གྱིས་མི་འགྲུབ་སྟེ།
ལུང་གཞི་ལས། བསྙེན་པར་རྫོགས་ནས་ལོ་དགུ་ལོན་པས་ཀྱང་རབ་ཏུ་དབྱུང་བར་
མི་བྱ། བསྙེན་པར་རྫོགས་པར་མི་བྱ་ཞེས་མཁན་པོ་མི་བྱ་བ་ཉིད་དུ་གསུངས་པ་དང་། མེ་
ཏོག་ཕྲེང་རྒྱུད་ལས། ལོ་བཅུ་ཡང་དག་རྫོགས་པ་ཡི། །དགེ་སློང་ཀུན་སྡོམ་བདག་ཉིད་ཅན། །
གསལ་ཞིང་ཀུན་སྤྱོད་རིག་པ་ཡིས། །རབ་བྱུང་དང་ནི་བསྙེན་རྫོགས་བྱ། །ཞེས་ལོ་བཅུ་
རྫོགས་དགོས་པར་གསུངས་པས་སོ། །ཡོན་ཏན་ཆ་ཙམ་གྱིས་འགྲུབ་ན། བསྙེན་པར་
རྫོགས་ནས་ཞག་གཅིག་ལོན་ཅིང་སོ་ཤིང་དབེན་པར་དོར་ཞེས་པ་དེ་ཙམ་ཤེས་པས་ཀྱང་
མཁན་པོ་བྱར་རུང་བར་ཐལ། བསྙེན་པར་རྫོགས་ནས་ལོ་བཅུ་ལོན་པའི་ཆ་ཙམ་དང༌།
འདུལ་བ་ཤེས་པའི་ཆ་ཙམ་ཞིག་ཡོད་པའི་ཕྱིར་རོ། །འདོད་ན་ལྷན་ཅིག་སྦྱར་བ་གང་རུང་
ཡང་མི་ལྡན་པས་ནི་མ་ཡིན་ནོ་ཞེས་སོ། །དྲུག་པ་ཕན་ཡོན་གསུམ་ཐོབ་སྟེ། ཊཱི་ཀ་ལས།
ལྷན་ཅིག་སྦྱར་བ་གཅིག་དང་ལྡན་ཞིང་བཅུ་ལོན་པ་ཡང་ཡིན་ན། དེས་ནི་མཁན་པོ་ཉིད་
དང་གནས་ཉིད་དང་མ་གནས་པར་འདུག་པར་ཡང་བྱའོ་ཞེས་པ་དང་། མཁན་པོ་བྱེད་པས་
ལྔ་ཚན་ཉི་ཤུ་རྩ་གཅིག་པོ་ཐམས་ཅད་ལྡན་དགོས་ན་མཁན་པོ་མཚན་ཉིད་དང་ལྡན་པ་མི་
སྲིད་པར་ཐལ་བར་འགྱུར་ཏེ། གང་ཟག་གཅིག་ལ་དུས་གཅིག་དུ་ལྔ་ཚན་ཉི་ཤུ་རྩ་གཅིག་པོ་
ཐམས་ཅད་ལྡན་པ་མི་སྲིད་པའི་ཕྱིར་ཏེ། འདུལ་བ་འབའ་ཞིག་ཤེས་པའི་སྡེ་ཚན་ཡིན་པ་
དང་སྡེ་སྣོད་གསུམ་ཤེས་པའི་ལྔ་ཚན་ཡིན་པ་འགལ་བའི་ཕྱིར་དང༌། སློབ་པ་ཉིད་ཡིན་པ་
དང་མི་སློབ་པ་ཉིད་ཡིན་པ་འགལ་བའི་ཕྱིར་རོ། །
ཡན་ལག་གི་དོན་ནི་ནད་གཡོག་དང་ཞེས་པ་ལ་སོགས་པ་ལྔ་ཚན་དུ་བགྲངས་པ་ན་
ལོ་བཅུ་ལོན་པ་འདིས་ལྔ་ཚན་དང་པོའི་གྲངས་ཀྱི་བསྐོད་བྱེད་ལ། ལྔ་ཚན་གཞན་རྣམས་ལ་

འདིས་གྲངས་ཀྱི་ཁ་སྐོང་མི་བྱེད་པ་ཅིའི་ཕྱིར་སྙམ་ན། ལྔ་ཚན་དང་པོ་ལ་འདིས་གྲངས་ཀྱི་ཁ་
སྐོང་མ་བྱས་ན་ལྔ་ཚན་དུ་མི་ཚང་ལ། ལྔ་ཚན་གཞན་རྣམས་ལོ་བཅུ་ལོན་པ་དངོས་སུ་
བགྲངས་ན་དྲུག་ཚན་དུ་འགྱུར་ཞིང་། དེ་ལྟར་ན་གདུལ་བྱ་ལྔ་ཚན་ལ་དགའ་བ་རྣམས་མི་
ཚིམ་པའི་ཕྱིར་རོ་ཞེས་གསུངས་སོ། །ཊིཀ་ལས། ནད་གཡོག་བྱེད་ནུས་ཞེས་པ་འདིས་སྙིང་
རྗེ་དང་བཟོད་པ་གཉིས་བསྟན་ཞེས་བཤད་ཅིང་། འགྲེལ་ཆུང་ལས་ནི་སྙིང་རྗེ་ཆེ་བ་དང་ཡི་
རང་ཞིང་སྨན་དཔྱད་མཁས་པ་ལ་བྱ་ཞེས་བཤད་དོ། །དེ་དག་ཐམས་ཅད་ཕུན་སུམ་ཚོགས་
པའི་ཡན་ལག་ཡིན་པར་འཐད་དོ། །འགྱོད་པ་བསལ་ཞེས་པའི་ཊི་ཀ་ལས་འདིས་ནི་འདུལ་
བ་ལ་གནས་པའི་དོན་ཉིད་བསྟན་ཞེས་བཤད་དོ། །འདིས་ལྔ་ཚན་འདིའི་འདུལ་བ་ཤེས་པ་
བསྟན་ཏོ། །སྡིག་ལྟ་སྤང་བ་ཞེས་པའི་ཊིཀ་ལས། འདིས་ནི་ཆོས་མངོན་པ་ལ་མཁས་པ་ཉིད་
བསྟན་ཏོ་ཞེས་སོ། །གནས་མངོན་པར་མི་དགའ་བ་འདོར་བ། ཞེས་པའི་གནས་ནི་ཡུལ་
ཕྱོགས་ཏེ། ལུང་གཞི་ལས། ཕྱོགས་གང་དུ་ལྷན་ཅིག་གནས་པ་དང་ཉེ་གནས་རྣམས་མངོན་
པར་མི་དགའ་ན་དེ་འདོར་བའམ་འདོར་དུ་འཇུག་ནུས་པ་སྟེ་ཞེས་པ་དང་། ལུང་གཅིག་
ལས་འཕྲོས་པ་ལས་ཀྱང་། ལྷན་ཅིག་གནས་པ་དང་ཉེ་གནས་ཡུལ་དེར་གནས་པར་མི་
དགའ་ན་ཡུལ་གཞན་དུ་གཏོང་བར་ནུས་པ་ཡིན་ཞེས་གསུངས་སོ། །ཊཱིཀ་ལས། གནས་
མངོན་པར་མི་དགའ་བ་འདོར་བ་འདིས་ནི་བསམ་པ་ཤེས་པ་ཉིད་བསྟན་ཏོ་ཞེས་སོ། །
དེ་ནི་ལས་གྲུབ་པ་ལས། ཕྱི་རོལ་སྤྱོད་པའི་འགྱུར་བ་དག་གིས་ནི། །སྐྱེས་བུའི་སྙིང་
ལ་གནས་པའི་བསམ་པ་སྟོན། །མཚོ་ན་གནས་པའི་ཉ་ནི་རབ་གབ་ཀྱང་། །ཆུ་ཡི་རླབས་ཀྱི་
འགྱུར་བ་རྣམས་ཀྱིས་སྟོན། །ཞེས་བཤད་པ་ལྟ་བུའོ། །བྱེ་དུ་འཇུག་ནུས་པ་ནི། ནད་གཡོག་
ལ་སོགས་པ་བཞི་པོ་དེ་དག་རང་གིས་བྱེད་ནུས་པའི་སྟེང་དུ་གཞན་བྱེད་དུ་འཇུག་པའི་མཐུ་
ཡོད་པའོ། །ཊི་ཀ་ལས། བཞི་པོ་དེ་དག་རང་གིས་བྱེད་པའི་མཐུ་མེད་ན་གཞན་བྱེད་དུ་
གཞུག་པའི་མཐུ་ཡོད་དུ་ཟིན་ཀྱང་དེས་གསུམ་པོ་དེ་དག་མི་བྱ་སྟེ་ཞེས་སོ། །དེའང་འགྱོད་པ་

བསལ་བ་རང་གིས་བྱེད་ནུས་པ་མེད་དེ་འདུལ་བ་ཤེས་པ་མེད་ན་ནི། ཊཱི་ཀ་ལས། འདུལ་བ་
ལ་གནས་པའི་དོན་ཉིད་ཅེས་བྱ་བའི་ཡན་ལག་བཟླ་བར་བྱ་བ་མ་ཡིན་པ་དེ་ལས་བཟླས་
པར་འགྱུར་རོ་ཞེས་སོ། ། །
འོ་ན་རང་གིས་བྱེད་ནུས་པ་ངེས་བཟུང་དུ་དགོས་ན། གཞན་བྱེད་དུ་འཇུག་ནུས་པ་
སྨོས་པ་ཅིའི་ཕྱིར་ཞེ་ན། ཊིཀ་ལས། ལ་ལ་འདུལ་བ་ནི། ལ་ལས་ནུས་ཀྱི་ཐམས་ཅད་ཀྱིས་
ཐམས་ཅད་ནུས་པ་མ་ཡིན་པས་ཞེས་བཤད་དོ། །ཐུན་མོང་བ་དབང་དུ་བྱེད་པའི་མདོ་ནི་
སྦྱར་རོ་ཞེས་གཞིར་བྱའོ། །གང་ལ་སྦྱར་ན་གཞུང་འདི་མན་ཆད་སློབ་པ་ཉིད་ཡན་ཆད་ལའོ་
ཐམས་ཅད་དུའམ་ཞེ་ན། ལྔ་ཚན་དུ་ཚང་ཟིན་པ་མ་ཡིན་པའི་ཡན་ལག་གཞི་འཛིན་པ་
རྣམས་ལ་སྦྱར་རོ། །གང་སྦྱར་ན་ཚུལ་ལྡན་དང་མང་ཐོས་གཉིས་སྦྱོར། དེའང་འགྲེལ་ཆུང་
ལས། ཚུལ་ཁྲིམས་དང་ལྡན་པ་ནི་ཕམ་པ་དང་ལྷག་མ་རྣམས་ཀྱིས་མ་ཉམས་པ་སྟེ་ཞེས་ཕམ་
ལྷག་གིས་མ་གོས་པ་ལ་བཤད་ཀྱང་། དེ་མི་འཐད་དེ། བཅས་པའི་ཁ་ན་མ་ཐོ་བ་ཁང་ཆེན་
གྱི་ལྷག་མ་ལྟ་བུས་གོས་ཀྱང་འཆལ་བའི་ཚུལ་ཁྲིམས་སུ་མི་འགྱུར་བ་རང་བཞིན་གྱི་ཁ་ན་མ་
ཐོ་བ་དུད་འགྲོ་གསོད་པའི་ལྟུང་བྱེད་ལྟ་བུས་གོས་ན་ཡང་འཆལ་བའི་ཚུལ་ཁྲིམས་སུ་འགྱུར་
བའི་ཕྱིར་ཏེ། མཛོད་ལས། འཆལ་བའི་ཚུལ་ཁྲིམས་མི་དགེའི་གཟུགས། །ཞེས་བཤད་དོ། །
འདིར་ཚུལ་ཁྲིམས་དང་ལྡན་པའི་ཚད་ནི་དགེ་སློང་ཕམ་པས་མ་གོས་ཤིང་རང་བཞིན་གྱིས་
ཁ་ན་མ་ཐོ་བ་ལ་འཛེམ་པ་སྟེ། ལུང་རྣམ་འབྱེད་གཅིག་ལས་འཕྲོས་པ་དང་འོད་ལྡན་ལས་
ཚུལ་ཁྲིམས་དང་ལྡན་པ་ཞེས་བྱ་བ་ནི་ཕམ་པའམ་ལྟུང་བ་བཞི་པོ་རྣམས་ལས་གང་ཡང་རུང་
བ་མ་བྱུང་བའོ་ཞེས་གསུངས་ལ། ཊིཀ་ལས། འཆལ་བའི་ཚུལ་ཁྲིམས་ཀྱི་སྐབས་མེད་པའི་
ཕྱིར།
དེས་ན་འདི་ནི་དགེ་བའོ་ཞེས་བྱ་བར་ཤེས་པ་དེ་ནི་ཚུལ་ཁྲིམས་དང་ལྡན་པ་ཉིད་ཡིན་
ཞེས་བཤད་དོ། །མང་དུ་ཐོས་པ་ནི་ཡན་ལག་ཟླ་བོས་གང་མ་ཐོས་པའི་ཆོས་མང་དུ་ཐོས་

པའོ། །མདོ་སྡེ་འདུལ་བ་མངོན་པ་གསུམ་སྟེ། སྡེ་སྣོད་གསུམ་པོ་མངོན་པར་ཤེས་པ་སྟེ་རབ་
ཏུ་ཤེས་པ་ཉིད་དོ། །འདིར་ལུང་ལས། འཛིན་མཁས་རིག་གསལ་བཞི་གསུངས་པ་ལས།
འཛིན་པ་ནི་ཚིག་དོན་གཉིས་ཀ་འཛིན་པ་སྟེ། འགྲེལ་ཆུང་ལས། སྡེ་སྣོད་གསུམ་འཛིན་པ་
སྟེ་ཁ་ཏོན་དུ་ཤེས་པའོ་ཞེས་སོ། །ཊིཀ་ལས། མདོ་སྡེ་ལ་སོགས་པ་བཟུང་བ་མི་བརྗོད་པ་ནི་
འཛིན་པའོ། །སྡེ་སྣོད་གསུམ་ཕན་ཚུན་འབྲེལ་བས་འདྲེས་པར་གནས་པ་ལ་སོ་སོར་གནས་
པར་ནུས་པ་ནི་མཁས་པའོ། །མངོན་སུམ་དང་རྗེས་སུ་དཔག་པའི་ཚད་མ་གཉིས་དང་ལུང་
གིས་མདོ་སྡེ་ལ་སོགས་པ་སྦྱོར་བ་ནི་རིག་པའོ། །ལུང་དང་རིགས་པ་གཉིས་ཀྱིས་མདོ་སྡེ་ལ་
སོགས་པ་སྦྱར་ཏེ་གཞན་ལ་གོ་བར་བྱེད་ནུས་པ་ནི་གསལ་བའོ་ཞེས་གསུངས་སོ། །གསལ་
བ་ནི་འགྲེལ་ཆུང་ལས། སྡེ་སྣོད་གསུམ་ལ་གསལ་བ་སྟེ་བྱེད་པ་དང་ཆད་པ་ལྟ་བུ་ལ་མ་ནོར་
བོར་སྦྱོར་ནུས་པའོ་ཞེས་སོ། །དེ་ལྟར་ན་ཡང་རུང་སྟེ། ལྔ་པ་རང་དབང་ཅན་དུ་འགྱུར་རོ། །
སྡེ་སྣོད་གསུམ་པོ་དེ་དག་རང་གིས་ཤེས་ཤིང་དོན་གྱི་བདག་ཉིད་ཀྱི་གཞན་འཛིན་དུ་འཇུག་
ནུས་པ་ཉིད་དོ། །
ལྷག་པའི་ཚུལ་ཁྲིམས་ལ་སོགས་པ་གསུམ་ལ། གཞི་འགྲེལ་ལས། ལྷག་པ་ཞེས་བྱ་
བ་ནི་ལྷག་པའི་དོན་དང་དབང་དུ་བྱ་བའི་དོན་ཏོ་ཞེས་སོ། །དེའི་དོན་ཅི་ཞེ་ན་ཉན་ཐོས་ཀྱི་
ས་ལས་ལྷག་པའི་དོན་ཇི་ལྟ་བུ་ཡིན་ཞེ་ན། ལྷག་པའི་ཚུལ་ཁྲིམས་ཀྱི་བསླབ་པ་ལ་སོགས་པ་
བསླབ་པ་གསུམ་པོ་དེ་དག་ནི་བསྟན་པ་འདི་ཁོ་ན་ལ་ཡོད་ཀྱི་འདི་ལས་ཕྱི་རོལ་པ་རྣམས་
དང་ཐུན་མོང་བ་མ་ཡིན་ཏེ་དེ་ནི་ལྷག་པའི་དོན་ཡིན་ནོ། །དབང་དུ་བྱས་པའི་དོན་ཇི་ལྟ་བུ་
ཡིན་ཞེ་ན། ལྷག་པའི་སེམས་ཀྱི་དབང་དུ་བྱས་པའི་ཚུལ་ཁྲིམས་དེ་ནི་ལྷག་པའི་ཚུལ་ཁྲིམས་
ཀྱི་བསླབ་པ་ཡིན་ནོ། །ལྷག་པའི་ཤེས་རབ་ཀྱི་དབང་དུ་བྱས་པའི་སེམས་ཀྱི་ཏིང་ངེ་འཛིན་དེ་
ནི་ལྷག་པའི་སེམས་ཀྱི་བསླབ་པ་ཡིན་ནོ། །ཉོན་མོངས་པ་སྤང་བའི་དབང་དུ་བྱས་པའི་ཡེ་
ཤེས་དེ་ནི་ལྷག་པའི་ཤེས་རབ་ཀྱི་བསླབ་པ་ཡིན་ཏེ། དེ་ནི་དབང་དུ་བྱ་བའི་དོན་ཡིན་ནོ་ཞེས

གསུངས་སོ། །ལྷག་པའི་ཚུལ་ཁྲིམས་འདུལ་བའི་བསླབ་པའི་གཞི་ཐམས་ཅད་དང་། ལྷག་
པའི་སེམས་བསམ་གཏན་བཞི་པ་དང་། ལྷག་པའི་ཤེས་རབ་ཟག་པ་མེད་པའི་ལམ་སྟེ།
གསུམ་པོ་དེ་དག་གི་ཕྱིར་སློབ་པ་ཉིད་དོ། །ཊཱིཀ་ལས། ཚུལ་ཁྲིམས་དང་སེམས་དང་ཤེས་
རབ་ཀྱི་ཕྱིར་རོ། །ཞེས་སོ། །ཚུལ་ཁྲིམས་ལ་སློབ་ཅེས་པ་འདིའི་འགྲེལ་ཆུང་ལས་ནི་བསླབ་
པ་ཕྲ་མོ་ཁ་ན་མ་ཐོ་བ་ཙམ་ལ་ཡང་བག་བྱེད་ཅིང་བསྲུང་བ་ལ་བྱའོ་ཞེས་ཚུལ་ཁྲིམས་རྒྱུད་ལ་
ལྡན་པ་ལ་བཤད་དོ། །དེ་ལྟར་ན་ལྔ་ཚན་གཅིག་གི་ནང་དུ་ཚུལ་ཁྲིམས་དང་ལྡན་པ་ལན་
གཉིས་སྨོས་པས་ཟློས་པའི་སྐྱོན་དུ་འགྱུར་རོ། །བསླབ་པ་གསུམ་ལ་རང་གིས་བསླབ་པའི་
ཡོན་ཏན་ཡོད་པའི་སྟེང་དུ་གཞན་སློབ་ཏུ་འཇུག་ཀྱང་ནུས་པ་ཉིད་དོ་ཞེས་སོ། །ཀྱང་ཞེས་
པའི་སྒྲས་ནི་བསླབ་པ་གསུམ་ལ་རང་གིས་བསླབས་པ་བསྡུས་ཏེ་དོན་དེ་ལྟར་ཊཱི་ཀ་ལས་
བཤད་དོ། །ཕྱི་རོལ་པ་རྣམས་ལས་ལྷག་པའི་སྤྱོད་པ་ནི་འདུལ་བ་ལས་གསུངས་པའི་སྤྱོད་
ལམ་བཞིའོ། །འདུལ་བ་ནི་སོ་སོར་ཐར་པའི་རྣམ་པར་བཤད་པར་གྱུར་པ་རྣམ་འབྱེད་ལ་
སོགས་པ་ལུང་དུམ་བུ་བཞིའོ། །སོ་སོ་ཐར་པ་ནི་དགེ་སློང་ཕ་མའི་སོ་སོ་ཐར་པའི་མདོ་བམ་
པོ་གཉིས་པ་རྣམ་གཉིས་ཏེ་དེ་ལྟར་སྐབས་འདི་ཉིད་ཀྱི་ཊི་ཀ་ལས་བཤད་དོ། །
རྣམ་གྲངས་གཞན་ཡང་གནས་མལ་གྱི་གཞིའི་ཊི་ཀ་དང་སྐབས་འདིའི་འགྲེལ་ཆུང་
ལས་འདུལ་བ་ནི་ལུང་གཞི་ཡིན་ལ་སོ་སོ་ཐར་པ་ནི་སོ་སོ་ཐར་པའི་མདོ་རྣམ་འབྱེད་དང་
བཅས་པ་ཡིན་པར་ཡང་གསུངས་སོ། །ལ་ཞེས་པ་ཡུལ་ལོ། །ཡང་ཞེས་པ་སྔ་མར་མ་ཟད་
པའོ། །དེ་བཞིན་ནོ་ཞེས་པ་ནི་འདི་ལ་ཡང་སློབ་པ་དང་སློབ་ཏུ་འཇུག་ནུས་གཉིས་ཡོད་དོ་
ཞེས་པའོ། །དད་པ་ནི་དང་བའི་དད་པ་དང་འདོད་པའི་དད་པ་དང་ཡིད་ཆེས་པའི་དད་པའོ། །
ཚུལ་ཁྲིམས་ནི་རང་བཞིན་དང་བཅས་པའི་ཁ་ན་མ་ཐོ་བ་སྤོང་བའོ། །ཐོས་པ་ནི་ཆོས་མང་དུ་
ཐོས་པ་སྟེ། འདུལ་བ་ཤེས་པ་ཡང་འདིས་བསྟན་ཏོ། །གཏོང་བ་ནི་མ་ཆགས་པའི་ངོ་བོ། །
ཤེས་རབ་ནི་ཆོས་རབ་ཏུ་རྣམ་པར་འབྱེད་པའོ། །ཕུན་སུམ་ཚོགས་པ་ནི་དད་པ་ལ་སོགས་

པ་ཙམ་པོ་དང་ལྡན་པ་མ་ཡིན་གྱི། ཊིཀ་ལས། དད་པ་ལ་སོགས་པ་ཕུན་སུམ་ཚོགས་པ་དང་
ལྡན་པའོ་ཞེས་སོ། །ལྔ་ཚན་འདི་དང་འོག་མ་སྟེ་ལྔ་ཚན་འདི་གཉིས་ལ་ཕུན་སུམ་ཚོགས་པ་
གཉིས་ཟེར་བའི་རྒྱུ་མཚན་ཅི་ཞེ་ན། ལྔ་ཚན་གཉིས་པོ་འདི་ཆོས་ཅན། ཕུན་སུམ་ཚོགས་
པའི་ལྔ་ཚན་ཡིན་ཏེ། དད་པ་ལ་སོགས་པའི་ཡོན་ཏན་ཙམ་པོ་དང་ལྡན་པ་མ་ཡིན་གྱི་ཡོན་
ཏན་ཕུན་སུམ་ཚོགས་པའི་ཆོས་ལྔ་ལྡན་ཡིན་པའི་ཕྱིར་རོ། །དཔེར་ན་སློབ་པའི་ཆོས་ལྔ་ལྡན་
མ་ཡིན་གྱིས་མི་སློབ་པའི་ཆོས་ལྔ་ལྡན་ཡིན་པ་དེ་ལ་མི་སློབ་པའི་ལྔ་ཕྲུགས་ཞེས་བརྗོད་པ་
དང་འདྲའོ། །ཊིཀ་ལས། ཚུལ་ཁྲིམས་ཕུན་སུམ་ཚོགས་པ་ཞེས་སྨོས་པས་ནི་འདུལ་བ་
མངོན་པར་ཤེས་པ་ཉིད་སྟོན་ཏོ་ཞེས་སོ། །ཏིང་ངེ་འཛིན་དང་ཤེས་རབ་ནི། གཞི་འགྲེལ་
ལས། ཏིང་ངེ་འཛིན་ནི་སེམས་རྩེ་གཅིག་པའི་མཚན་ཉིད་དེ། ཤེས་རབ་ནི་འདིར་ཡང་ཆོས་
རབ་ཏུ་རྣམ་པར་འབྱེད་པའོ་ཞེས་སོ། །ཊིཀ་ལས། རྣམ་པར་གྲོལ་བ་ནི་འདིར་མི་སློབ་པའི་
རྣམ་པར་གྲོལ་བ་ལ་བྱའོ། །རྣམ་པར་གྲོལ་བ་དེ་ཤེས་པ་ནི་ཟད་པ་དང་མི་སྐྱེ་བ་ཤེས་པ་ཞེས་
བྱའོ། །དེ་མཐོང་བ་ནི་མི་སློབ་པའི་ལྟ་བ་སྟེ་ཞེས་བཤད་དོ། །
འོ་ན་ལྔ་ཚན་འདི་སོ་སོའི་སྐྱེ་བོའི་རྒྱུད་ལ་ལྡན་ནམ། འཕགས་པའི་རྒྱུད་ལ་ལྡན།
དང་པོ་ལྟར་ན་སོ་སོའི་སྐྱེ་བོ་ལ་མི་སློབ་པའི་རྣམ་གྲོལ་ཕུན་སུམ་ཚོགས་པ་ཟད་པ་དང་མི་སྐྱེ་
བ་ཤེས་པའི་ཡེ་ཤེས་ཕུན་སུམ་ཚོགས་པ་འགལ་ལོ། །གཉིས་པ་ལྟར་ན་མི་སློབ་པའི་ལྔ་ཚན་
དང་ཟློས་པའི་སྐྱོན་དུ་འགྱུར་རོ་ཞེ་ན། ཁ་ཅིག་ན་རེ་ཕུན་སུམ་ཚོགས་པ་འོག་མའི་ལྔ་ཚན་
འདི་ནི་སོ་སོའི་སྐྱེ་བོའི་ལྔ་ཚན་ཡིན་ལ་མི་སློབ་པའི་རྣམ་གྲོལ་ལ་སོགས་པ་ཐོས་བསམ་གྱིས་
ཤེས་པ་ལ་དགོངས་སོ། །ཞེས་ཟེར་རོ། །དེ་ནི་མ་ཡིན་པར་ངེས་ཏེ། སྔར་གྱི་འགལ་བ་སོ་ན་
གནས་ལ། སོ་སོའི་སྐྱེ་བོ་ཆོས་ཅན། མི་སློབ་པའི་རྣམ་པར་གྲོལ་བ་ཕུན་སུམ་ཚོགས་པ་མ་
ཡིན་པར་ཐལ། ཉོན་མོངས་པའི་འཆིང་བས་བཅིངས་པ་ཡིན་པའི་ཕྱིར་རོ། །མི་སློབ་པ་
ཉིད་དོ་ཞེས་པའི་ཊིཀ་ལས། འདིས་ཀྱང་དགྲ་བཅོམ་པའི་རྒྱུད་ལ་ཡོད་པའི་ཚུལ་ཁྲིམས་ལ་

སོགས་པ་ཡན་ལག་ལྔ་པོ་དེ་དག་ཉིད་བསྡུས་པ་ཡིན་ནོ་ཞེས་པ་དང་ཡང་འགལ་ཏེ། འདིས་
ཀྱང་ཞེས་ཕུན་སུམ་ཚོགས་པ་འོག་མའི་སྐབས་སུ་དགྲ་བཅོམ་པའི་རྒྱུད་ལ་ཡོད་པའི་ཆོས་
ལྔ་བསྟན་པར་མ་ཟད་ཀྱི་འདིས་ཀྱང་བསྟན་ཞེས་པའོ། །དེས་ན་ཕུན་སུམ་ཚོགས་པ་འོག་མ་
འདི་མི་སློབ་པ་དགྲ་བཅོམ་པའི་རྒྱུད་ལ་ལྡན་པ་ཡིན་ཡང་མི་སློབ་པ་ཉིད་དོ་ཞེས་པ་དང་
ཟློས་པའི་སྐྱོན་དུ་མི་འགྱུར་ཏེ། ཕུན་སུམ་ཚོགས་པ་འོག་མའི་ལྔ་ཚན་འདི་ནི་དགྲ་བཅོམ་
པའི་ཚུལ་ཁྲིམས་ཕུན་སུམ་ཚོགས་པ་ནས་རྣམ་པར་གྲོལ་བ་ལ་སོགས་པ་ཕུན་སུམ་ཚོགས་
པ་ཡིན་པའི་ཕྱིར་དང་། མི་སློབ་པའི་ལྔ་ཚན་ནི་དགྲ་བཅོམ་པའི་ཚུལ་ཁྲིམས་དང་ལྡན་ཙམ་
ནས་རྣམ་པར་གྲོལ་བ་ལ་སོགས་པ་ལྡན་ཙམ་ཡིན་པའི་ཕྱིར་རོ། །དགྲ་བཅོམ་པའི་ཚུལ་
ཁྲིམས་ལ་སོགས་པ་ལྡན་ཙམ་ཡིན་ཡང་ཚུལ་ཁྲིམས་ཕུན་སུམ་ཚོགས་པ་མ་ཡིན་པ་ཡོད་དེ།
དགྲ་བཅོམ་པ་བཅས་འགལ་གྱི་ལྟུང་བས་རྒྱུད་ལ་གོས་པའི་ཚུལ་ཁྲིམས་དང་ལྡན་པ་ནི་
དགྲ་བཅོམ་པའི་ཚུལ་ཁྲིམས་དང་ལྡན་ཙམ་ཡིན་ཡང་ཚུལ་ཁྲིམས་ཕུན་སུམ་ཚོགས་པ་མ་
ཡིན་ནོ། ། །
དེ་བཞིན་དུ་དགྲ་བཅོམ་པ་རྒྱན་མེད་ཤེས་རབ་ཀྱི་ཆ་ལས་རྣམ་པར་གྲོལ་བ་ནི་ཉོན་
མོངས་པའི་སྒྲིབ་པ་ལས་རྣམ་པར་གྲོལ་བས་རྣམ་པར་གྲོལ་བ་དང་ལྡན་ཙམ་ཡིན་ཡང་།
རྣམ་པར་གྲོལ་བ་ཕུན་སུམ་ཚོགས་པ་མ་ཡིན་ཏེ། སྙོམས་འཇུག་གི་སྒྲིབ་པ་ལས་མ་གྲོལ་
བའི་ཕྱིར་རོ། །དགྲ་བཅོམ་པ་རྒྱན་ཅན་གཉིས་ཀའི་ཆ་ལས་རྣམ་པར་གྲོལ་བ་ནི་དག་
བཅོམ་པའི་རྣམ་པར་གྲོལ་བ་ཕུན་སུམ་ཚོགས་པ་ཡིན་ནོ། །གཞི་འགྲེལ་ལས། བརྩོན་
འགྲུས་བརྩམས་པ་ནི་དགེ་བ་དང་མི་དགེ་བའི་ཆོས་བསྐྱེད་པ་དང་དགག་པ་ལ་སོགས་པའོ་
ཞེས་བཤད་པས། འདི་ནི་ཡང་དག་པར་སྤོང་བ་བཞི་ཡིན་ནོ། །འགྲེལ་ཆུང་ལས། ལུས་
ངག་ཡིད་གསུམ་གྱིས་དགེ་བ་བྱ་བར་བརྩོན་འགྲུས་བརྩམ་པའོ་ཞེས་ཀྱང་བཤད་དོ། །ཤེས་
རབ་དང་ལྡན་པ་ནི་ཆོས་རབ་ཏུ་རྣམ་པར་འབྱེད་པ་དང་ལྡན་པའོ། །འགྲེལ་ཆུང་ལས། རྒྱུ་

རྐྱེན་ཤེས་ཤིང་གཅིག་ལས་མང་དུ་སྤྲོ་ནུས་པའོ་ཞེས་སོ། །གཞི་འགྲེལ་ལས། དྲན་པ་དང་
ལྡན་པ་ནི་དྲན་པ་ཉེ་བར་བཞག་པ་དང་ལྡན་པའོ་ཞེས་བཤད་ཅིང་། འགྲེལ་ཆུང་ལས།
བསླབ་པ་རྣམས་མ་བརྗེད་པར་དྲན་པ་དང་ཕྱིས་མི་བརྗེད་པའོ་ཞེས་སོ། །ཊིཀ་ལས། ནང་
དུ་ཡང་དག་པར་བཞག་པ་ནི་རབ་ཏུ་དབེན་པར་གྱུར་པ་ཉིད་ཅེས་བྱ་བའི་ཐ་ཚིག་གོ་ཞེས་
བཤད་ཅིང་། འགྲེལ་ཆུང་ལས། ལུས་དབེན་པ་ནི་དགོན་པ་ན་གནས། སེམས་དབེན་པ་ནི་
མྱ་ངན་མེད་པའོ་ཞེས་སོ། །ཊིཀ་ལས། མཉམ་པར་བཞག་པ་ནི་མི་རྒོད་པ་ཉིད་ཅེས་བྱ་བའི་
ཐ་ཚིག་གོ་ཞེས་བཤད་ཅིང་།
འགྲེལ་ཆུང་ལས། དགེ་བ་ལ་རྩེ་གཅིག་ཏུ་རྒྱུན་དུ་སེམས་པའོ་ཞེས་སོ། །སློབ་པ་
ཉིད་ནི་སློབ་པའི་གང་ཟག་བདུན་ཏེ། རྒྱུན་དུ་ཞུགས་པའི་འབྲས་ཞུགས་དང་འབྲས་གནས་
གཉིས། ལན་ཅིག་ཕྱིར་འོང་ཞུགས་འབྲས་གཉིས། ཕྱིར་མི་འོང་ཞུགས་འབྲས་གཉིས།
དགྲ་བཅོམ་པའི་འབྲས་བུ་ལ་ཞུགས་པའོ། །གང་ཟག་བདུན་པོ་དེ་དག་ཆོས་ཅན། སློབ་པ་
ཉིད་ཡིན་ཏེ། ཊཱིཀ་ལས། ཟག་པ་མེད་པའི་ལམ་གྱིས་ཉོན་མོངས་པ་སྤང་བའི་ཕྱིར་སློབ་
པའི་ངང་ཚུལ་ཅན་ཡིན་པའི་ཕྱིར་ཞེས་སོ། །སློབ་པའི་ཆོས་ལྔ་ནི། འཕགས་པ་སློབ་པའི་
རྒྱུད་ལ་ཡོད་པའི་ཟག་པ་མེད་པའི་ཚུལ་ཁྲིམས་ཏིང་ངེ་འཛིན་ཤེས་རབ་སྟེ་གསུམ་དང་།
སློབ་པའི་རྣམ་པར་གྲོལ་བ་ནི་སྤོང་བྱ་ཉོན་མོངས་པ་ཅི་རིགས་པ་ལས་གྲོལ་བའོ། །རྣམ་
པར་གྲོལ་བ་དེ་ཤེས་པ་དང་མཐོང་བ་སྟེ་ལྔའོ། །ཊིཀ་ལས། ཤེས་པ་ནི་ཤེས་པ་བརྒྱད་དང་།
མཐོང་བ་ནི་བཟོད་པ་བརྒྱད་ཡིན་པར་བཤད་དོ། །འདི་དག་ནི་ཤེས་བཟོད་སྐད་ཅིག་བཅུ་
དྲུག་སྟེ། སྡུག་བསྔལ་ལ་ཆོས་ཤེས་པའི་བཟོད་པ་དང་། སྡུག་བསྔལ་ལ་ཆོས་ཤེས་པ་དང་།
སྡུག་བསྔལ་ལ་རྗེས་སུ་ཤེས་པའི་བཟོད་པ་དང་། སྡུག་བསྔལ་ལ་རྗེས་སུ་ཤེས་པ་སྟེ་བཞི་
དང་། དེ་བཞིན་དུ་ཀུན་འབྱུང་ལ་བཞི་དང་། འགོག་པ་ལ་བཞི་དང་། ལམ་ལ་ཆོས་ཤེས་པའི་
བཟོད་པ་དང་། ལམ་ལ་ཆོས་ཤེས་པ་དང་། ལམ་ལ་རྗེས་སུ་ཤེས་པའི་བཟོད་པ་དང་། ལམ་

ལ་རྗེས་སུ་ཤེས་པའོ། །ཤེས་བཟོད་ཀྱི་རྟོགས་པ་བཅུ་དྲུག་པོ་དེ་དག་ནི། མཛོད་ལས། ཆོས་
ཀྱི་བཟོད་པ་ཟག་པ་མེད། །འདོད་སྡུག་བསྔལ་ལ་དེ་ནས་ནི། །དེ་ཉིད་ལ་ཆོས་ཤེས་དེ་
བཞིན། །སྡུག་བསྔལ་ལྷག་མ་རྗེས་བཟོད་ཤེས། །བདེན་པ་གསུམ་ལའང་དེ་བཞིན་ནོ། །
ཞེས་བཤད་དོ། །མི་སློབ་པ་ཉིད་ནི་དགྲ་བཅོམ་པ་སྟེ། དགྲ་བཅོམ་པའི་འབྲས་བུ་ལ་གནས་
པ་ཆོས་ཅན། མི་སློབ་པ་ཡིན་ཏེ། རང་རྒྱུད་ལ་ཉོན་མོངས་པ་སྐྱེ་བའི་རྒྱུ་སྤང་བའི་དོན་དུ་མི་
སློབ་པའི་ཕྱིར་ཏེ། དེ་སྤངས་ཟིན་པའི་ཕྱིར་རོ། །མི་སློབ་པའི་ཆོས་ལྔ་ནི། དགྲ་བཅོམ་པའི་
རྒྱུད་ལ་ཡོད་པའི་ཟག་པ་མེད་པའི་ཚུལ་ཁྲིམས་ཏིང་ངེ་འཛིན་ཤེས་རབ་སྟེ་གསུམ་དང་།
སྤངས་པའི་རྣམ་པར་གྲོལ་བ་དང་། རྣམ་པར་གྲོལ་བ་དེ་ཤེས་པ་དང་མཐོང་བ་སྟེ་ལྔའོ། །དེ་
ཤེས་པ་ནི་ཟད་པ་དང་མི་སྐྱེ་བ་ཤེས་པའོ། །མཐོང་བ་ནི་མི་སློབ་པའི་ལྟ་བའོ། །འོ་ན་སློབ་
པ་དང་མི་སློབ་པའི་ལྔ་ཚན་གཉིས་པོ་འདི་ཆོས་ཅན། འདུལ་བ་ལས་བཟླ་བར་བྱ་བར་མ་
ཡིན་པ་བཟླས་པར་ཐལ། མེད་མི་རུང་གི་ཡན་ལག་འདུལ་བ་ཤེས་པ་མ་བསྟན་པའི་ཕྱིར་
དེ་ཡང་གཞན་གྱི་མཁན་པོ་བྱེད་པས་ནི་སློབ་མ་ལ་བྱ་བ་དང་བྱ་བ་མ་ཡིན་པ་སྟོན་
དགོས་ལ། དེ་སྟོན་པ་ལ་འདུལ་བ་ཤེས་དགོས་པ་ལས་ལྔ་ཚན་འདི་གཉིས་ཀྱིས་འདུལ་བ་
ཤེས་པ་མ་བསྟན་པའི་ཕྱིར་རོ། །འདི་གཉིས་འཕགས་པ་ཡིན་པའི་ཕྱིར་འདུལ་བ་ཤེས་པར་
ངེས་སོ་སྙམ་ན་ཁྱབ་པ་མེད་དེ། ཊཱི་ཀ་ལས། འདུལ་བ་ཡོངས་སུ་ཤེས་པ་མེད་པར་ཡང་སློབ་
པ་དང་མི་སློབ་པ་ཉིད་ནི་སྲིད་པ་ཁོ་ན་ཡིན་ཞེས་བཤད་དོ། །སློབ་པ་དང་མི་སློབ་པའི་ཚུལ་
ཁྲིམས་དང་ལྡན་ཞེས་པས་འདུལ་བ་ཤེས་པ་བསྟན་ནོ་སྙམ་ན། འཕགས་པའི་ཚུལ་ཁྲིམས་
དང་ལྡན་ཡང་འདུལ་བ་ཤེས་པའི་ཁྱབ་པ་མེད་དེ་ཟག་མེད་ཀྱི་ཚུལ་ཁྲིམས་ཡིན་པའི་ཕྱིར་རོ། །
དེས་ན་ལྔ་ཚན་འདི་གཉིས་ཀྱིས་འདུལ་བ་ཤེས་པ་མ་བསྟན་ཏོ་ཞེ་ན། ལོ་བཅུ་ལོན་ཞེས་པ་
དེས་འདུལ་བ་ཤེས་པ་བསྟན་ཏེ། ཊཱི་ཀ་ལས། ལོ་བཅུ་པོ་དག་ལ་འདུལ་བ་གདོན་མི་ཟ་བར་

འབད་པ་བྱས་པ་ཡིན་པའི་ཕྱིར་རོ་ཞེས་བཤད་དོ། །བཅོམ་ལྡན་འདས་ཀྱིས་ལོ་བཅུ་ལོན་པ་
ཉིད་ཅེས་གསུངས་པས་ནི་རང་དབང་ཡོད་པར་བསྟན་པ་ཡིན་པས། འདུལ་བ་ཤེས་པ་མེད་
ན་ཇི་ལྟར་རང་དབང་ཅན་དུ་འགྱུར་ཞེས་ཀྱང་ཊིཀ་ལས་བཤད་དོ། །བྱུང་བ་དང་། ཞེས་པ་
ནི་ཊཱི་ཀ་ལས། གླིང་གཞི་དང་རྒྱུ་མཚན་དང་བྱེད་རྒྱུ་གང་ཡིན་པ་སྟེ་དེ་ནི་བྱུང་བ་ཞེས་བྱ་བའི་
སྒྲས་བརྗོད་དོ་ཞེས་སོ། །དེ་དག་ནི་གཏམ་རྒྱུད་དང་དགག་དགོས་ཀྱི་རྒྱུ་མཚན་དང༌། སྔོན་
བྱུང་བའི་གང་ཟག་གི་ཉོན་མོངས་པ་སྟེ་གོ་རིམ་བཞིན་ནོ། །བྱུང་བ་མངོན་པར་ཤེས་པ་འདི་
ལ་གཉིས་ཏེ། བྱུང་ལ་མ་བཅས་པའི་བྱུང་བ་མངོན་པར་ཤེས་པ་དང་། བྱུང་ལ་བཅས་པའི་
བྱུང་བ་མངོན་པར་ཤེས་པའོ། །དང་པོ་ནི་གླེང་གཞི་ལས་བྱུང་ཡང་བཅས་པ་མ་མཛད་པ་སྟེ་
སྒྲ་གཅན་ཟིན་གྱིས་ཤེས་བཞིན་དུ་རྫུན་དུ་སྨྲས་བའི་བྱུང་བའམ། གཏམ་རྒྱུད་ཉིད་འཕྲོས་
ཤེས་པ་ལྟ་བུའོ། །
གཉིས་པ་ལ་གཉིས་ཏེ། བཅས་པའི་བྱུང་བ་ཤེས་པ་དང་རྗེས་སུ་བཅས་པའི་བྱུང་བ་
ཤེས་པའོ། །དང་པོ་ནི་དགག་བཅས་དང་། སྒྲུབ་བཅས་དང་། གནང་བཅས་དང་། གསུམ་
པོ་རང་རང་གི་བྱུང་བ་ཤེས་པའོ། །གཉིས་པ་རྗེས་སུ་བཅས་པའི་བྱུང་བ་ཤེས་པ་ལ་གཉིས་ཏེ།
མ་དོར་བ་མུ་གསུམ་གྱི་བྱུང་བ་ཤེས་པ་དང་། དོར་བ་མུ་དྲུག་གི་བྱུང་བ་ཤེས་པའོ། །དང་པོ་
ལ་གསུམ་སྟེ། དགག་པ་བཅས་པའི་རྗེས་སུ་དགག་པ་རྗེས་བཅས་ཀྱི་བྱུང་བ་ཤེས་པ་དང་།
སྒྲུབ་པ་བཅས་པའི་རྗེས་སུ་སྒྲུབ་པ་རྗེས་བཅས་ཀྱི་བྱུང་བ་ཤེས་པ་དང་། གནང་བ་བཅས་
པའི་རྗེས་སུ་གནང་བ་རྗེས་བཅས་ཀྱི་བྱུང་བ་ཤེས་པའོ། །དོར་བ་མུ་དྲུག་གི་བྱུང་བ་ཤེས་པ་ནི།
དགག་པ་བཅས་པའི་རྗེས་སུ་སྒྲུབ་པ་རྗེས་བཅས་དང་། དགག་པ་བཅས་པའི་རྗེས་སུ་
གནང་བ་རྗེས་བཅས་ལ་སོགས་པ་རང་རང་གི་བྱུང་བ་ཤེས་པའོ། །བཅས་པ་ཞེས་པ་ནི་
དགག་སྒྲུབ་གནང་གསུམ་གྱི་གསུང་གི་མཚམས་རྣམ་པར་བཞག་པ་ཁྱད་པར་ཅན་ཡིན་ཏེ།
ཊིཀ་ལས་བཅས་པ་ཞེས་བྱ་བ་ནི། བསླབ་པའི་གཞི་རྣམ་པར་བཞག་པའོ་ཞེས་སོ། །རྗེས་

སུ་བཅས་པ་དང་། ཞེས་པ་འདིའི་སྤྱི་དོན་ལ་གཉིས་ལས། དང་པོ་དགོས་པའི་དོན་ནི།
བསླབ་པ་བཅས་པའི་ཕན་ཡོན་བཅུ་ཅི་རིགས་པ་འཐོབ་པ་དང་། གང་ཟག་གི་ལོག་རྟོག་
བསལ་བ་སྟེ། རྣམ་འབྱེད་འགྲེལ་ལས། འདི་ནི་རྗེས་སུ་བཅས་པའོ། །ཞེས་བྱ་བ་ནི་དེའི་
རྗེས་སུ་སོང་བའི་བསམ་པ་བཟློག་པའི་ཕྱིར་རོ་ཞེས་སོ། །
གཉིས་པ་བསྡུས་པའི་དོན་ལ་བཞི་ལས། དང་པོ་རྗེས་བཅས་ཀྱི་རབ་ཏུ་དབྱེ་བ་
འཐད་པ་དང་བཅས་པ་ལ་གཉིས་ཏེ། དབྱེ་བ་དངོས་དང་། དེ་དག་གི་འཐད་པའོ། །དང་པོ་
ནི༑ རྗེས་བཅས་མུ་དགུ་སྟེ། གསུམ་ཚན་གསུམ་ལས། དགག་པ་ལ་བརྟེན་པ་གསུམ་སྟེ།
དགག་པ་བཅས་པའི་རྗེས་སུ་དགག་པ་རྗེས་བཅས་དང་། དགག་པ་བཅས་པའི་རྗེས་སུ་
སྒྲུབ་པ་རྗེས་བཅས་དང་། དགག་པ་བཅས་པའི་རྗེས་སུ་གནང་བ་རྗེས་བཅས་སོ། །དང་པོ་
ནི་སྔར་བཟང་བྱིན་ལ་བརྟེན་ནས་མི་ཚངས་སྤྱོད་སྤྱིར་བཀག་ནས། ཕྱིས་སྡིག་ཅན་དགོན་པ་
པ་ལ་བརྟེན་ནས་དུད་འགྲོ་ལ་མི་ཚངས་པར་སྤྱོད་པ་བྱེ་བྲག་ཏུ་བཀག་པ་ལྟ་བུའོ། །གཉིས་
པ་ནི། སྔར་ཉོ་ཚོང་བྱེད་པ་བཀག་ནས། བུ་ལོན་ཆགས་པ་ཐབས་གཞན་གྱིས་སྦྱར་བར་བྱ་
མི་ནུས་ན། དགེ་སློང་མའི་རྣམ་འབྱེད་ལས། ཡུལ་གཞན་གྱི་སྦྱར་བས་སྔ་མའི་རྒྱུད་སྦྱང་
བར་བྱའོ་ཞེས་སྒྲུབ་དགོས་སུ་གསུངས་པ་ལྟ་བུའོ། །གསུམ་པ་ནི། ཊིཀ་ལས། དུས་མ་ཡིན་
པའི་ཟས་སྔར་བཀག་པ་ལས་ནད་པ་ལ་གནང་བ་ལྟ་བུའོ་ཞེས་སོ། །སྒྲུབ་པ་ལ་བརྟེན་པ་
གསུམ་སྟེ། སྒྲུབ་པ་བཅས་པའི་རྗེས་སུ་སྒྲུབ་པ་རྗེས་བཅས་དང་། སྒྲུབ་པ་བཅས་པའི་རྗེས་
སུ་དགག་པ་རྗེས་བཅས་དང་། སྒྲུབ་པ་བཅས་པའི་རྗེས་སུ་གནང་བ་རྗེས་བཅས་སོ། །དང་
པོ་ནི། དབྱར་སྔ་མ་ཁས་བླངས་པ་སྒྲུབ་པར་བཅས་ནས། དབྱར་ཕྱི་མ་ཁས་བླངས་པ་སྒྲུབ་
པར་བཅས་པ་ལྟ་བུའོ། །གཉིས་པ་ནི་གསོ་སྦྱོང་ལ་བསྡད་པ་དང་དབྱར་གནས་པར་ཁས་
བླངས་པ་སྒྲུབ་པར་བཅས་ནས། གནས་ལ་བརྟེན་པ་དང་འདོམ་པའི་ཚེ་ན་དེ་དག་བཀག་
པ་ལྟ་བུའོ། །གསུམ་པ་ནི་སྔར་ཚེས་བརྒྱད་དང་བཅུ་བཞི་དང་བཅོ་ལྔའི་ནུབ་མོ་ཆོས་མཉན་

པར་བྱའོ་ཞེས་སྒྲུབ་པར་གསུངས་ནས། ནད་པས་དེ་མ་བྱས་པ་ལ་ནི་ཉེས་པ་མེད་དོ་ཞེས་
གནང་བ་ལྟ་བུའོ། །གནང་བ་ལ་བརྟེན་པ་གསུམ་སྟེ། གནང་བ་བཅས་པའི་རྗེས་སུ་གནང་
བ་རྗེས་བཅས་དང་། གནང་བ་བཅས་པའི་རྗེས་སུ་དགག་པ་རྗེས་བཅས་དང་། གནང་བ་
བཅས་པའི་རྗེས་སུ་སྒྲུབ་པ་རྗེས་བཅས་སོ། །དང་པོ་ནི། སྔར་ལྷམ་སྣའི་སྦུབས་ཅན་གནང་
ནས། ཕྱིས་ལྷམ་རྟིང་སྦུབས་ཅན་གནང་བ་ལྟ་བུའོ། །གཉིས་པ་ནི། ཊཱིཀ་ལས། མཆིལ་
ལྷམ་གཉིས་གནང་བ་མཛད་པ་ལས། དེ་གཉིས་ཀྱི་བྱེ་བྲག་དགག་པ་མཛད་དེ། སྒྲ་ཀྲོག་
ཀྲོག་ཟེར་བ་དག་མི་བཅང་ངོ་། །ཞེས་གསུངས་པ་ལྟ་བུའོ། །གསུམ་པ་ནི། སྔར་དབྱར་བྱིན་
གྱིས་བརླབས་ཏེ་གནས་གཞན་དུ་འགྲོ་བ་གནང་བ་ལས། དགེ་འདུན་གྱི་དབྱེན་ཞི་བར་བྱ་
བའི་ཕྱིར་ནི་དབྱར་བྱིན་གྱིས་བརླབས་ཏེ་གནས་གཞན་དུ་འགྲོ་བ་སྒྲུབ་པར་བཅས་ཏེ། དེ་
ནི་ཞི་བར་བྱ་བའི་ཕྱིར་མཐུ་ཡོད་པ་ལྟ་ན་མི་འགྲོ་བར་མི་བྱའོ་ཞེས་གསུངས་པ་ལྟ་བུའོ། །དེ་
ལྟར་གསུམ་ཚན་རང་རང་གི་དང་པོ་གསུམ་ནི། སྔ་མའི་རིགས་མ་དོར་བས་ན། མ་དོར་བ་
མུ་གསུམ་ཞེས་བྱ་ཕྱི་མ་དྲུག་ནི། སྔ་མའི་རིགས་དོར་བས་ན། དོར་བ་མུ་དྲུག་ཅེས་བྱའོ། །
གཉིས་པ་དེ་དག་གི་འཐད་པ་ནི་མ་དོར་བ་མུ་གསུམ་པོ་དེ་དག་འཆད་པར་འཐད་དེ། རང་
རང་གི་སྔར་བཅས་ཀྱི་རྒྱུ་མཚན་གང་ཡིན་སོ་ན་ཡོད་ཅིང་། གང་ཟག་གི་ལོག་རྟོག་བསལ་
བའི་དགོས་པ་ཡོད་པའི་ཕྱིར་རོ། །དོར་བ་མུ་དྲུག་འཆའ་བར་འཐད་དེ། སྔར་བཅས་ཀྱི་རྒྱུ་
མཚན་དོར་ནས་རྗེས་བཅས་ཀྱི་རྒྱུ་མཚན་ཞུགས་པའི་ཕྱིར་རོ། །
དེ་ཡང་སྔར་གྱི་དགག་བྱའི་རྒྱུ་མཚན་དོར་ནས་བསྒྲུབ་བཅས་རྣམ་པར་འཇོག་བྱེད་
ཀྱི་དགོས་པའི་རྒྱུ་མཚན་ཞུགས་པའི་ཕྱིར་ཞེས་པ་ལ་སོགས་རེ་རེ་ནས་སྦྱར་རོ། །རྒྱུ་མཚན་
དོར་ཞེས་པའང་གཏན་མེད་དུ་དོར་བ་དང་ཟིལ་གནོན་དུ་དོར་བ་གཉིས་ལས། གནང་བ་
བཅས་པའི་རྗེས་སུ་དགག་པ་རྗེས་བཅས་ལ་ནི་སྔར་བཅས་ཀྱི་རྒྱུ་མཚན་དེ་གཏན་མེད་དུ་
དོར་བ་ཡིན་ལ། ཕྱི་དྲོ་ཟས་སྔར་བཀག་ནས་ནད་པ་ལ་གནང་བ་ལྟ་བུ་ལ་ནི་ཟིལ་གནོན་དུ་

དོར་བ་སྟེ། ཕྱི་དྲོ་ཁ་ཟས་ཀྱི་དགག་བྱ་ནི་ལུས་རྒྱགས་པར་འགྱུར་བ་ཡིན་ལ། ནད་པས་ཕྱི་
དྲོ་ཁ་ཟས་ཟོས་པ་ལ་ཡང་ལུས་ཀྱི་སྟོབས་སྐྱེ་བ་ཙམ་ཞིག་ཡོད་ཀྱང་ན་བས་ཟིལ་གྱིས་གནོན་
པ་ལྟ་བུའོ་ཞེས་གསུངས་སོ། །གཉིས་པ་ནི་རྗེས་བཅས་གཞི་གང་ལ་གནས་པའི་གཞི་ངོས་
བཟུང་བ་ལ་གཉིས་ཏེ། དགག་པ་བཅས་པའི་རྗེས་སུ་དགག་པ་རྗེས་བཅས་གཞི་གང་ལ་
གནས་པ་དང་། རྗེས་བཅས་གཞན་མུ་བརྒྱད་པོ་གཞི་གང་ལ་གནས་པའོ། །དང་པོ་ནི། རང་
བཞིན་དང་བཅས་པའི་ཁ་ན་མ་ཐོ་བ་གཉིས་ཀའི་གཞི་ཆོས་ཅན། དགག་པ་བཅས་པའི་
རྗེས་སུ་དགག་པའི་རྗེས་བཅས་རྟེན་ཙམ་དུ་ཡོད་དེ། རང་གི་སྔར་བཅས་ལ་ལྟོས་ནས་
དགག་བཅས་ཙམ་དུ་རིགས་མཐུན་ཕྱི་མའི་བཅས་པ་རྣམ་འཇོག་གི་དགག་བྱ་རྟེན་ཙམ་དུ་
ཡོད་པའི་ཕྱིར་རོ། །གཉིས་ཀའི་གཞིའི་དེ་དག་ལ་རྗེས་བཅས་དེ་ཁྱབ་བྱེད་དུ་ཡོད་པ་ནི་མ་
ཡིན་ཏེ། རྗེས་བཅས་མེད་པའི་བཅས་རྐྱང་མང་དུ་ཡོད་པའི་ཕྱིར་རོ། །གཉིས་པ་ནི་རྗེས་
བཅས་གཞན་མུ་བརྒྱད་པོ་དེ་དག་ནི་སྤྱིར་བཏང་ལ་བཅས་པའི་ཁ་ན་མ་ཐོ་བའི་གཞི་ལ་
གནས་པ་ཡིན་ཏེ། ཁ་ན་མ་ཐོ་བའི་གཞི་ལ་གནས་པར་གཞི་གང་ཞིག་རང་བཞིན་གྱི་ཁ་ན་
མ་ཐོ་བའི་གཞི་ལ་གནས་པར་མི་སྲིད་པའི་ཕྱིར་རོ། །བཅས་པའི་ཁ་ན་མ་ཐོ་བའི་གཞི་ཡང་།
དམིགས་བསལ་དགེ་སློང་གིས་ཆང་དྲི་རོ་མངོན་པ་འཐུང་བ་ལ་ནི་རྗེས་བཅས་གཞན་མུ་
བརྒྱད་པོ་དེ་དག་མི་སྲིད་དོ། །དེ་ལྟར་ཆང་འཐུང་བ་ལ་མི་སྲིད་ན། ནད་པས་ནི་ཞུན་མར་
དང་ཟན་འཆང་དང་འདྲེས་པ་ལྟུང་བར་བྱ་བ་ཉིད་དོ་ཞེས་གསུངས་པ་དང་འགལ་ཞེ་ན། དེ་
ནི་ཆང་གི་དྲི་རོ་མི་མངོན་ནའོ། །
དེ་ལྟར་ན་དགེ་སློང་གིས་ཆང་དྲི་རོ་མངོན་པ་འཐུང་བ་དང་སྲོག་གཅོད་པ་ལ་སོགས་
པ་རང་བཞིན་གྱི་ཁ་ན་མ་ཐོ་བའི་གཞི་ལ་ཆོས་ཅན། རྗེས་བཅས་གཞན་མུ་བརྒྱད་པོ་དེ་མི་
སྲིད་དེ། གནང་བ་ཡང་མི་སྲིད་ལ་སྒྲུབ་པ་ཡང་མི་སྲིད་པའི་ཕྱིར་རོ། །གནང་བ་མི་སྲིད་པའི་
ཕྱིར་ན་སྔར་གནང་བ་ལ་བརྟེན་པའི་རྗེས་བཅས་གསུམ་དང་དགག་པ་བཅས་པའི་རྗེས་སུ་

གནང་བ་རྗེས་བཅས་མི་སྲིད་དོ། །སྒྲུབ་པ་མི་སྲིད་པའི་ཕྱིར་ན་སྔར་སྒྲུབ་པ་ལ་བརྟེན་པའི་
རྗེས་བཅས་གསུམ་དང་དགག་པ་བཅས་པའི་རྗེས་སུ་སྒྲུབ་པ་རྗེས་བཅས་མི་སྲིད་དོ། ། །
གསུམ་པ་རྗེས་བཅས་ཀྱི་མཚན་ཉིད་ལ་གཉིས་ཏེ། མཚན་ཉིད་དངོས་དང་། ཞར་ལ་
བྱུང་བའོ། །དང་པོ་རྗེས་བཅས་ཀྱི་མཚན་ཉིད་ནི། རང་གི་སྔར་བཅས་ལ་ལྟོས་ནས་འདུལ་
བའི་བསླབ་པའི་གཞི་རྣམ་པར་བཞག་པ་ཕྱི་མའོ། །གཉིས་པ་ཞར་ལས་བྱུང་བ་ལ་གཉིས་
ལས། དང་པོ་བཅས་པ་མཚན་ཉིད་པ་ཡིན་མིན་སྤྱིར་གཏན་ལ་དབབ་པ་ནི། ལྡོག་འཇུག་
མ་བྱས་ན་ལྟུང་བའི་ཆད་པར་བཅས་ན་དགག་སྒྲུབ་ཀྱི་བཅས་པ་མཚན་ཉིད་པ་ཡིན་ལ།
གཞན་དུ་ན་དགག་སྒྲུབ་ཀྱི་བཅས་པ་མཚན་ཉིད་པ་མ་ཡིན་ནོ། །དེ་ཡང་བཅོམ་ལྡན་འདས་
སངས་རྒྱས་ནས་རིང་པོར་མ་ལོན་པ་ན། སྡིག་པ་ཅི་ཡང་མི་བྱ་སྟེ་གསུངས་ཀྱང་། དགག་
བཅས་མཚན་ཉིད་པ་མ་ཡིན་ཏེ། དེ་ལས་འདས་ཀྱང་ལྟུང་བའི་ཆད་པར་མ་བཅས་པའི་ཕྱིར་
ཏེ་བཟང་སྦྱིན་གྱིས་ལོག་གཡེམ་དང་ནོར་ཅན་གྱིས་མ་སྦྱིན་ལེན་བྱས་ཀྱང་། ལུང་རྣམ་
འབྱེད་ལས། ལས་དང་པོ་པ་ལ་ལྟུང་བ་མེད་དེ་ཞེས་གསུངས་པའི་ཕྱིར་དང་། འོད་ལྡན་
ལས་འཕགས་པ་ཉེར་སྦས་ཀྱི་ཞལ་ནས་འཆད་པ་བཅའ་བ་ལ་དགོངས་ནས་གསུངས་པའི་
ཕྱིར་རོ་ཞེས་གསུངས་སོ། །འོན་ཀྱང་གནང་བའི་བཅས་པ་ནི་ལྟུང་བའི་ཆད་པར་བཅས་པ་
ལ་མི་ལྟོས་སོ། །
འདིར་ཁ་ཅིག་ན་རེ། གནང་བའི་བཅས་པ་ནི་བཅས་པ་མཚན་ཉིད་པ་མ་ཡིན་ཏེ།
ལྡོག་འཇུག་མ་བྱས་ཀྱང་ལྟུང་བའི་ཆད་པར་མ་བཅས་པའི་ཕྱིར་ཞེས་ཟེར་བ་ནི་རྟགས་མ་
ངེས་ལ། དམ་བཅའ་མི་འཐད་དེ། གནང་བ་བཅས་པའི་རྗེས་སུ་དགག་པ་རྗེས་བཅས་ཆོས་
ཅན། རྗེས་བཅས་མ་ཡིན་པར་ཐལ། ལྟོས་པ་སྔར་བཅས་དང་མཚན་མ་མེད་པའི་ཕྱིར་རོ། །
རྟགས་ཁས་བླངས་སོ། །ཁྱབ་པ་མ་གྲུབ་ན། ལྟོས་པ་སྔར་བཅས་མེད་པར་དེའི་རྗེས་བཅས་
ཡོད་པར་འགལ་ལོ། །འདོད་ན་ཊི་ཀ་ལས། རྗེས་སུ་བཅས་པ་ཞེས་བྱ་བ་ནི་སྔར་གནང་

བའི་གཞི་ལས་བཀག་པ་དང་ཞེས་སོ། །དེས་ན་གནང་བའི་བཅས་པ་ལ་ལྡོག་འཇུག་མ་
བྱས་ཀྱང་ལྟུང་བའི་ཆད་པ་མེད་པར་བཅས་པ་ཉིད་ཀྱིས་བཅས་པ་མཚན་ཉིད་པ་ཡིན་ནོ་
ཞེས་རིགས་སོ། །གཉིས་པ་རྗེས་བཅས་མཚན་ཉིད་པ་ཡིན་མིན་བྱེ་བྲག་ཏུ་གཏན་ལ་དབབ་
པ་ནི། སྡིག་ཅན་དགོན་པ་པས་སྤུ་མོ་ལ་ལོག་པར་ཞུགས་པ་ལ་བརྟེན་ནས་འདི་ནི་རྗེས་སུ་
བཅས་པའོ་ཞེས་གསུངས་པ་ལྟ་བུ་དགག་པ་བཅས་པའི་རྗེས་སུ་དགག་པའི་རྗེས་བཅས་ཀྱི་
སྒྲས་བརྗོད་པ་དེ་ཆོས་ཅན། དགག་པ་དེ་རྗེས་སུ་བཅས་པ་མཚན་ཉིད་པ་ཉིད་མ་ཡིན་ཏེ།
སྔར་ནས་དགག་པར་བཅས་ཟིན་པའི་ཕྱིར་རོ། །
དེ་ཡང་དགོན་པ་པས་སྤྲ་མོ་ལ་ལོག་པར་ཞུགས་པ་ལ་བརྟེན་ནས། ལུང་རྣམ་འབྱེད་
ལས་འདི་ནི་རྗེས་སུ་བཅས་པའོ་ཞེས་གསུངས་པ་ཆོས་ཅན། དེའི་སྔ་རོལ་དུ་དུད་འགྲོ་ལ་
ལོག་པར་སྤྱོད་པ་བཀག་ཟིན་པ་ཡིན་ཏེ། དེའི་སྔ་རོལ་དུ་དགོན་པ་པ་ལ་དུད་འགྲོ་ལ་ལོག་
པར་སྤྱོད་པའི་ཕམ་པ་བྱུང་བའི་ཕྱིར་ཏེ། དེའང་ལུང་རྣམ་འབྱེད་ལས་གཏི་མུག་ཅན་དེ་ནི་
ཕམ་པར་གྱུར་ཏེ། ཞེས་གསུངས་པས་གྲུབ་བོ། །རྣམ་གྲངས་གཞན་ཡང་ཆོས་ཅན་དང་
བསྒྲུབ་བྱའི་ཆོས་སྔར་བཞིན་བརྗོད་ནས། དེའི་སྔ་རོལ་དུ་བཟང་སྦྱིན་ལ་བརྟེན་ནས་མི་
ཚངས་པར་སྤྱོད་པ་སྤྱིར་བཀག་ཟིན་པའི་ཕྱིར་ཏེ། དེ་ལྟར་དུད་འགྲོ་ལ་ལོག་པར་སྤྱོད་པ་
སྔར་ནས་དགག་པར་བཅས་ཟིན་ཀྱང་ལུང་རྣམ་འབྱེད་ལས་འདི་ནི་རྗེས་སུ་བཅས་པའོ་ཞེས་
གསུངས་པ་ནི། མི་ལ་བཀག་ཀྱང་དུད་འགྲོ་ལ་མ་བཀག་སྙམ་པའི་ལོག་རྟོག་བཟློག་པ་
ཙམ་ཡིན་ཏེ། རྣམ་འབྱེད་འགྲེལ་ལས། འདི་ནི་རྗེས་སུ་བཅས་པའོ་ཞེས་བྱ་བ་ནི་དེའི་རྗེས་སུ་
སོང་བའི་བསམ་པ་བཟློག་པའི་ཕྱིར་རོ་ཞེས་སོ། །དེ་ལྟར་སྔར་ནས་དགག་པར་བཅས་ཟིན་
པ་དེ་བཞིན་དུ། སྔར་ནས་སྒྲུབ་པར་བཅས་ཟིན་པ་ཡང་རྒྱུ་མཚན་མཚུངས་པས་ན། སྒྲུབ་པ་
བཅས་པའི་རྗེས་སུ་སྒྲུབ་པ་རྗེས་བཅས་བཅས་ཀྱང་རྗེས་བཅས་ཀྱི་སྒྲས་བརྗོད་པ་དེ་ཆོས་
ཅན། སྒྲུབ་པ་དེ་རྗེས་སུ་བཅས་པ་མཚན་ཉིད་པ་མ་ཡིན་ཏེ། སྔར་ནས་སྒྲུབ་པ་བཅས་ཟིན་

པའི་ཕྱིར་ཞེས་གསུངས་སོ། །གནང་བ་བཅས་པའི་རྗེས་སུ་གནང་བ་རྗེས་བཅས་ནི་རྗེས་
བཅས་མཚན་ཉིད་པ་ཡིན་ཀྱི། སྔར་ནས་གནང་བར་བཅས་ཟིན་པ་ནི་མ་ཡིན་ཏེ། གནང་
བའི་བཅས་པ་འཕྲལ་བཅས་ཡིན་པའི་ཕྱིར་རོ། །
དེ་ཡང་ཊཱི་ཀ་ལས། ད་དུང་བཅོམ་ལྡན་འདས་ཀྱིས་རྗེས་སུ་གནང་བར་མ་གྱུར་པའི་
ཕྱིར་ཞེས་དགག་པ་བཅས་པའི་རྗེས་སུ་གནང་བ་རྗེས་བཅས་འཕྲལ་བཅས་སུ་བཤད་པས།
གནང་བའི་བཅས་པ་གཞན་ཐམས་ཅད་ཀྱང་འཕྲལ་བཅས་ཡིན་པར་དེ་དང་རྒྱུ་མཚན་
མཚུངས་པའི་ཕྱིར་རོ། །གསུམ་པ་གནང་བའི་ཚུལ་ལུགས་བྱེ་བྲག་ཏུ་གཏན་ལ་དབབ་པ་ནི།
སྐབས་འདིར་འདི་སྐད་དུ་གནང་བ་རྣམས་འཕྲལ་ལ་གསར་དུ་གནང་བ་ཡིན་ནམ། སྔར་
ནས་གནང་ཟིན་པ་ཞིག་གནང་བ་ཡིན། དང་པོ་ལྟར་ན། ལུང་རྣམ་འབྱེད་ལས། ངས་མ་
གནང་ཡང་གནང་བར་འགྱུར་བ་དེ་ཁྱོད་ཀྱིས་ཤེས་པ་ལེགས་སོ་ལེགས་སོ་ཞེས་སྔར་ནས་
ཉེས་པ་མེད་པར་གསུངས་པ་དང་འགལ་ལོ། །གཞན་ཡང་ལུང་རྣམ་འབྱེད་ལས། ཤཱ་རིའི་
བུས་བསམས་པ། འདི་ལྟར་བཅོམ་ལྡན་འདས་ཀྱིས་མ་གནང་མོད་ཀྱི། འདི་ཉིད་བདག་
རྐྱེན་དུ་མཛད་ནས་གནང་བར་འགྱུར་བའི་གནས་དེ་ཡོད་དོ་སྙམ་ནས། དེ་གདུལ་བྱ་ལ་
ལྟོས་པས་དེ་ཉིད་དུ་འདུག་སྟེ་ཆོས་བསྟན་པའི་སྐབས་དེ་བཅོམ་ལྡན་འདས་ལ་གསོལ་པ་
དང་། བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་ལེགས་སོ་ལེགས་སོ་ཞེས་གསུངས་
པ་དང་ཡང་འགལ་ལོ། །གཉིས་པ་ལྟར་ན་འདུག་གནས་སུ་ཟ་བའི་སྐབས་ཀྱི་ཊི་ཀ་ལས།
ད་དུང་བཅོམ་ལྡན་འདས་ཀྱིས་རྗེས་སུ་གནང་བར་མ་གྱུར་པའི་ཕྱིར་ཏེ་གླིང་གཞིའི་དེ་ཁོ་
ནའི་དབང་གིས་དེའི་མོད་ལ་བཅོམ་ལྡན་འདས་ཀྱིས་རྗེས་སུ་གནང་བར་མཛད་དོ་ཞེས་
བཤད་པ་དང་འགལ་ལོ། །གལ་ཏེ་སྔར་ནས་གནང་ཟིན་ན་ནི། དགག་པ་དང་བཅས་པའི་
རྗེས་སུ་གནང་བ་རྗེས་བཅས་ཆོས་ཅན། གནང་བ་དེ་རྗེས་སུ་བཅས་པ་མ་ཡིན་པར་ཐལ།
སྔར་ནས་གནང་ཟིན་པ་ཡིན་པའི་ཕྱིར་རོ་ཞེས་ཟེར་ན། དེ་དག་གི་ལན་འདི་ལྟར་གདབ་སྟེ།

གནང་བ་ནི་སྔར་ནས་གནང་བ་ཡིན་ལ་གནང་བའི་བཅས་པ་ནི་འཕྲལ་ལ་གསར་དུ་འཆའ་
བ་ཡིན་པས་གཞུང་དེ་དག་འགལ་བ་མེད་དོ། །
འོ་ན་གནང་བ་དང་གནང་བའི་བཅས་པའི་ཁྱད་པར་གང་ཞེ་ན། གནང་བ་ནི་དང་པོ་
ཉིད་ནས་ཐུགས་དགོངས་ཀྱིས་གནང་ཞིང་ངོ་བོ་ཉིད་ཀྱིས་ཉེས་མེད་དུ་གནས་པ་ཡིན་ལ།
གནང་བའི་བཅས་པ་ནི་གསུང་གི་མཚམས་རྣམ་པར་བཞག་པ་ཁྱད་པར་ཅན་གྱིས་འཕྲལ་
དུ་གནང་བའི་བཅས་པ་མཛད་པའོ། །བཞི་པ་ཁྱད་པར་ཅན་གྱི་དོན་གཏན་ལ་དབབ་པ་ལ་
གཉིས་ལས་ཁྱད་པར་ཅན་གྱི་གཞིའི་རྗེས་བཅས་འབྱུང་བའི་དུས་དང་། ཁྱད་པར་གྱི་ཆོས་
ལྟུང་བ་ཆེ་ཆུང་ངེས་པར་བྱ་བའོ། །དང་པོ་ནི་རང་རང་གི་སྔར་བཅས་ཀྱི་རྒྱུ་མཚན་ལྟ་བུ་
གཞན་ཡོད་ཅིང་གང་ཟག་གི་ལོག་རྟོག་བཟློག་པའི་དགོས་པ་ཡོད་པའི་ཚེ་ན་རྗེས་བཅས་མི་
དོར་བར་མུ་གསུམ་འབྱུང་ངོ༌། །སྔར་གྱི་དགག་བྱའི་རྒྱུ་མཚན་དོར་ནས་དགག་དགོས་མེད་
པའི་རྒྱུ་མཚན་ཞུགས་པའི་ཚེ་ན། དགག་པ་བཅས་པའི་རྗེས་སུ་གནང་བ་རྗེས་བཅས་འབྱུང་
ལ༑ སྔར་གྱི་དགོས་པའི་རྒྱུ་མཚན་དོར་ནས་དགག་དགོས་མེད་པའི་རྒྱུ་མཚན་ཞུགས་པའི་
ཚེ་ན། སྒྲུབ་པ་བཅས་པའི་རྗེས་སུ་གནང་བ་རྗེས་བཅས་འབྱུང་ངོ་། །དགག་དགོས་བཟློག་
པ་ལ་ཞུགས་པའི་ཚེ་ན་དགག་པ་ལས་སྒྲུབ་པ་རྗེས་བཅས་དང་སྒྲུབ་པ་ལས་དགག་པ་རྗེས་
བཅས་འབྱུང་ངོ་། །དགག་དགོས་ལོག་པ་དེ་ལ་ཡང་གཉིས་ཏེ། ངེས་པ་བཞིར་དགག་
དགོས་ལོག་པ་དང་། ངེས་པ་བཞི་ལས་གཞན་དུ་དགག་དགོས་ལོག་པའོ། །ངེས་པ་བཞིར་
ནི་དགག་དགོས་ལོག་ཙམ་གྱིས་བཅས་པ་ལྡོག་སྟེ།
དེ་ཡང་ཡུལ་ངེས་པ་ནི་ཨ་སྨྲ་པར་ན་ཏར་ཁྲུས་ཇི་ཙམ་བྱེད་ཀྱང་ལྟུང་བ་མེད་པ་ལྟ་
བུའོ། །དུས་ངེས་པ་ནི་ཟླ་བ་ཕྱེད་ཅིང་ཁྲུས་བྱེད་པ་ལ་ལྟུང་བ་མེད་པ་ལྟ་བུའོ། །དངོས་པོ་
ངེས་པ་ནི་རྡོའམ་སོ་ཕག་རིམ་པ་གསུམ་ལས་ལྷག་པར་བརྩིགས་ཀྱང་ལྟུང་བ་མེད་པ་ལྟ་
བུའོ། །གང་ཟག་ངེས་པ་ནི་བ་ལང་བདག་ལྟ་བུ་མིད་པ་གཉིས་པས་ཕྱི་དྲོ་སྒྲེགས་པ་མིད་པ་

ལ་ལྟུང་བ་མེད་པ་ལྟ་བུའོ། །དེ་ལྟར་ངེས་པ་བཞིར་ནི་དགག་བྱའི་ཤུལ་དུ་དགོས་པའི་རྒྱུ་
མཚན་ཞུགས་ན་དགག་བཅས་ལས་སྒྲུབ་བཅས་སུ་འགྱུར་ཏེ། སྔར་གྱི་དགག་བཅས་ཀྱི་རྒྱུ་
མཚན་དོར་ནས། སྒྲུབ་བཅས་རྣམ་པར་འཇོག་བྱེད་ཀྱི་དགོས་པའི་རྒྱུ་མཚན་ཞུགས་པའི་
ཕྱིར་རོ། །སྐབས་འདིར་ཊི་ཀ་ལས། ཞག་བཅོ་ལྔ་ཁྲུས་ཀྱི་ཉིན་མོ་ལ་ཁྲུས་བྱ་བ་གང་ཡིན་པ་
དེ་ནི་གྲགས་པ་ཡིན་པས། དེར་ཁྲུས་བྱ་བ་ལ་ནི་དུས་བྱིན་གྱིས་བརླབ་པར་བྱ་མི་དགོས་སོ་
ཞེས་གསུངས་པ་དེ། ངེས་པ་བཞི་པོ་གཞན་ལ་ཡང་དུས་བྱིན་གྱིས་བརླབ་མི་དགོས་པར་
སྦྱར་ཏེ་དེ་ལྟར་ན་ངེས་པ་བཞི་པོ་གང་རུང་རེ་རེས་ཀྱང་བཅས་པའི་ས་མཚམས་ཟིན་ཏོ། །
དུས་དྲན་པ་ལ་སོགས་པ་བཅས་པའི་ས་མཚམས་འཛིན་བྱེད་གཞན་མི་དགོས་སོ། །
དམིགས་བསལ་ནི། ཡུལ་ངེས་པ་བྱང་གི་སྒྲ་མི་སྙན་དུ་བྱིན་ལེན་མ་བྱས་པར་ཟ་བ་ལ་ནི་
དུས་བྱིན་གྱིས་བརླབ་དགོས་པར་ལུང་དང་བྱིན་ལེན་གྱིས་ཊཱི་ཀ་ལས་གསུངས། གནས་
དེར་བྱིན་ལེན་མ་བྱས་པར་ཟ་བའི་ལྟུང་བ་དངོས་དེ་མི་འབྱུང་ཡང་དུས་དྲན་པར་མ་བྱས་ན་
བསླབ་བྱའི་ཉེས་བྱས་འབྱུང་བའོ། །
གཉིས་པ་ངེས་པ་བཞི་ལས་གཞན་དུ་ནི་དགག་དགོས་བཟློག་པ་ཙམ་གྱིས་བཅས་པ་
མི་ལྡོག་སྟེ། ལུང་རྣམ་འབྱེད་ལས། དགེ་སློང་གསལ་བ་དང་། དགེ་སློང་མ་གསལ་མའི་
བྱུང་བ་དང་། བསྐོ་བ་མ་བྱས་པ་ལའོ་ཞེས་གསུངས་པས་གྲུབ་བོ། །རིགས་པས་ཀྱང་བྱ་བ་
དེ་འབྲེལ་གྱི་དགག་དགོས་ལོག་ཙམ་གྱིས་བཅས་པ་བཟློག་ཅིང་དགག་བཅས་ལས་སྒྲུབ་
བཅས་སུ་འགྱུར་ན་ནི། བཅས་པ་ཧ་ཅང་མི་བརྟན་པའི་སྐྱོན་དུ་འགྱུར་བའི་ཕྱིར་བྱ་བ་དེ་
འབྲེལ་གྱི་དགག་དགོས་ལོག་ཙམ་གྱིས་བཅས་པ་མི་ལྡོག་གོ། །ངེས་པ་བཞི་ལས་གཞན་དུ་
ཡང་དགག་དགོས་ལོག་པའི་སྟེང་དུ་བཅས་པའི་ས་མཚམས་འཛིན་བྱེད་ཡོད་ན་ནི་བཅས་
པ་བཟློག་སྟེ། གནས་ངན་ལེན་བརྗོད་པའི་དགག་དགོས་ལོག་ཅིང་། བཅས་པའི་ས་
མཚམས་འཛིན་བྱེད་དུ་གནས་ངན་ལེན་བརྗོད་པ་བསྐོ་བའི་ཆོ་ག་བྱས་ན། སྔར་ནི་གནས་

ངན་ལེན་བརྗོད་པ་དགག་པར་བཅས་ཀྱང་། ཕྱིས་གནས་ངན་ལེན་བརྗོད་པ་བསྒྲུབ་བཅས་
སུ་འགྱུར་ཏེ། དེའི་ཚེ་ན་གནས་ངན་ལེན་མི་བརྗོད་ན་ཉེས་པ་བསྐྱེད་པ་ལྟ་བུའོ། །གཉིས་པ་
ཁྱད་པར་གྱི་ཆོས་ལྟུང་བ་ཆེ་ཆུང་ངེས་པར་བྱ་བ་ནི་ངེས་པ་བཞིར་དགག་དགོས་ལོག་སྟེ།
དགག་བཅས་ལས་སྒྲུབ་བཅས་སུ་གྱུར་ན། སྔར་གྱི་དགག་བཅས་ལས་འདས་པའི་ལྟུང་བ་
དང་ཕྱིས་ཀྱི་སྒྲུབ་བཅས་ལས་འདས་པའི་ལྟུང་བ་དེ་གཉིས་ལྟུང་བ་མཉམ་པོར་འབྱུང་སྟེ།
ཊཱི་ཀ་ལས། ཡུལ་གང་ན་བལ་དཀར་པོ་རིན་ཆེ་ཞིང་ཤིན་ཏུ་དཀོན་ལ། སྲིན་བལ་དང་བལ་
ནག་པོ་རིན་ཆུང་ཞིང་ཤིན་ཏུ་མོད་པ་དེར་ནི་སྲིན་བལ་དང་བལ་ནག་པོའི་གནས་སུ་བལ་
དཀར་པོ་རིག་པར་བྱའོ་ཞེས་པ་དང་། རང་གི་རྣམ་བཤད་ལས། བལ་ནག་པོ་འབའ་ཞིག་
ལ་ལྟུང་བ་མེད་དེ། དཀར་པོ་ལ་ནི་ལྟུང་བ་ཡོད་དོ་ཞེས་གོ་བཟློག་ནས་བརྗོད་དོ་ཞེས་བཤད་
དོ༑ ༑གཞི་དཀར་ནག་བཟློག་པའི་ལྟུང་བ་མཉམ་པོར་གསུངས་པའི་གནད་ཀྱིས། བྱ་བ་
དགག་སྒྲུབ་ལྡོག་པའི་ལྟུང་བ་ཡང་མཉམ་པོར་འོང་སྟེ། བཅས་པ་རྣམ་འཇོག་གི་རྒྱུ་མཚན་
མཚུངས་པའི་ཕྱིར་རོ། །
ངེས་པ་བཞི་ལས་གཞན་དུ་ནི་དགག་དགོས་ལོག་པའི་སྟེང་དུ་བཅས་པའི་ས་མཚམས་
འཛིན་བྱེད་ཀྱང་ཡོད་པར་འགྱུར་ཏེ། དགག་བཅས་ལས་སྒྲུབ་བཅས་སུ་གྱུར་པ་ལྟ་བུ་ལ་ནི།
སྔར་བཅས་ཀྱི་ལྟུང་བ་བས་རྗེས་བཅས་ཀྱི་ལྟུང་བ་ན་སྨད་པར་འགྱུར་ཏེ། སྔར་བཅས་པ་
གནས་ངན་ལེན་བརྗོད་ན་ལྟུང་བྱེད་དུ་འགྱུར་ཡང་། རྗེས་བཅས་ལ་གནས་ངན་ལེན་མ་
བརྗོད་པ་ལ་ནི་ཉེས་བྱས་སུ་འགྱུར་གྱི་ལྟུང་བྱེད་དུ་མི་འགྱུར་ཏེ། འབྱུང་རིང་འབྲེལ་ཆུང་
དགག་བྱ་གནས་སྐབས་ཀྱི་སྒོ་ནས་མི་རྫོགས་པའི་ཕྱིར་རོ། །དཔེར་ན་དགེ་སློང་མས་ཡང་
ཡང་ཟ་བ་ལ་ལྟུང་བྱེད་མི་བསྐྱེད་པའི་རྒྱུ་མཚན་དུ་ཊི་ཀ་ལས་དགེ་སློང་མ་རྣམས་ནི་ཤས་
ཆེར་མཆོད་པར་བྱ་བ་མ་ཡིན་པའི་ཕྱིར་རོ་ཞེས་གསུངས་པ་བཞིན་ནོ། །འོ་ན་སྔར་བཅས་ཀྱི་
ལྟུང་བ་བས་རྗེས་བཅས་ཀྱི་ལྟུང་བ་ན་སྨད་དུ་འགྱུར་ན། སྔར་བཅས་ལ་དགེ་སློང་མས་དགེ་

སློང་ལ་ཕྱག་བྱ་དགོས་པ་ནི་ཕྱག་མ་བྱས་ན་ཉེས་བྱས་སུ་འགྱུར་བ་ལས་རྗེས་བཅས་དགེ་སློང་
གནས་ནས་ཕྱུངས་པ་ལ་ཕྱག་འཚལ་བ་བཀག་པ་ནི། ཕྱག་བྱས་པ་ལ་བརྟེན་ནས་བཟློག་
པའི་ཕམ་པ་བསྐྱེད་པས། སྔར་བཅས་ཀྱི་ལྟུང་བ་བས་རྗེས་བཅས་ཀྱི་ལྟུང་བ་ཆེ་བ་དང་
འགལ་ཞེ་ན། དེ་ནི་དམིགས་བསལ་ཡིན་ནོ་ཞེས་གསུངས་སོ། །བཀག་པ་ནི་དགག་བྱ་དང་
ལྡན་པ། སྲོག་ལ་བབ་ཀྱང་མ་གནང་བ་སྟེ། ཊཱིཀ་ལས། བཀག་པ་ཞེས་བྱ་བ་ནི་སྲོག་ལ་
བབ་ཀྱང་གཞི་འདི་རྣམ་པ་ཐམས་ཅད་དུ་མི་བྱའོ་ཞེས་བྱ་བ་སྟེ། དཔེར་ན་ང་ལ་སྟོན་པར་སྨྲ་
བ་རྣམས་ཀྱིས་ཐ་ན་རྩའི་མཆོག་མས་ཀྱང་ཆང་མི་བླུད་མི་བཏུང་ངོ༌། །ཞེས་གསུངས་པ་
དང༌། སྲོག་གཅོད་པ་ལ་སོགས་པ་རང་བཞིན་གྱི་ཁ་ན་མ་ཐོ་བ་དང་བཅས་པ་མི་བྱའོ་ཞེས་
གསུངས་པ་ལྟ་བུའོ་ཞེས་སོ། །གནང་བ་ཞེས་པ་ནི་དགག་དགོས་ཀྱི་རྒྱུ་མཚན་དང་མི་ལྡན་
པ་ཅི་དགར་སྤྱོད་པར་གནང་བ་སྟེ། ཊིཀ་ལས། གནང་བ་ཞེས་བྱ་བ་ནི་ཅི་དགར་སྤྱོད་པའི་
ཡུལ་ལ་བྱ་བ་གང་ཡང་རུང་བ་ཞིག་མི་བྱེད་དམ་བྱེད་ན་ལྟུང་བ་ཞེས་བྱ་བའི་ཉེས་པ་མེད་པ་སྟེ།
དཔེར་ན་ཕས་ཀྱི་རྒོལ་བ་ཚར་བཅད་པའི་ཕྱིར། ཕྱི་རོལ་པའི་བསྟན་བཅོས་བཀླགས་པར་
ངས་རྗེས་སུ་གནང་ངོ་ཞེས་གསུངས་པ་ལྟ་བུའོ་ཞེས་སོ། །
ལྔ་པ་འདི་དང་འོག་ནས་ལྟུང་བ་དང་ཞེས་བྱ་བ་ལ་སོགས་པ་ལྔ་པོས་ནི་འདུལ་བ་
འབའ་ཞིག་ཤེས་པ་ཉིད་བསྟན་ཏོ། །ཞེས་ཊིཀ་ལས་བཤད་དོ། །ཊིཀ་ལས། བར་དུ་གཅོད་
པ་ནི་འདུལ་བ་ལས་སྲོག་གཅོད་པ་ལ་སོགས་པ་བྱ་བ་མ་ཡིན་པ་གང་ཡིན་པ་སྟེ་དེ་ནི་བར་
དུ་གཅོད་པར་ནུས་པའི་ཕྱིར་རོ་ཞེས་སོ། །འགྲེལ་ཆུང་ལས། སྡིག་ཏུ་འགྱུར་ཞིང་དགྲ་
བཅོམ་པའི་རིམ་པར་འགྱུར་བ་ལ་བར་དུ་གཅོད་པ་ལ་བྱ་ཞེས་པས་སྡིག་པ་དང་ཉོན་མོངས་
པ་རྣམས་སོ། །དེ་དག་ལས་བཟློག་པ་བར་དུ་གཅོད་པ་མ་ཡིན་པ་སྟེ་བསྒྲུབ་པར་བྱ་བ་གང་
ཡིན་པ་དེ་དག་མངོན་པར་ཤེས་པ་ཉིད་དང་། བར་དུ་གཅོད་མི་གཅོད་གཉིས་པོ་དེ་དག་
གཞན་ལ་སྨྲ་ཞིང་གོ་བར་བྱེད་པ་ལ་མཁས་པའི་སྨྲ་བ་པོ་ཉིད་དང་། རྗེས་སུ་སྟོན་པ་ནི་རང་

ཉིད་ཚུལ་བཞིན་དུ་གནས་པའི་རྗེས་སུ་སྟོན་པ་སྟེ་སློབ་མ་ལ་སོགས་པ་རྣམས་ཉེས་པ་ལས་
རྣམ་པར་བཟློག་ཅིང་དགེ་བ་ལ་སྦྱོར་བ་ཉིད་དོ། །དེ་ལྟར་ཡང་ཊཱི་ཀ་ལས། སློབ་མ་ལ་
སོགས་པ་དག་བྱ་བ་མ་ཡིན་པ་དག་ལས་ལེགས་པར་འཇོག་པ་དང་། རྗེས་སུ་མཐུན་པ་
དང་། རྣམ་པར་བཟློག་པ་དང་། རྗེས་སུ་མཐུན་པར་སྨྲ་བ་ཉིད་དང་། བྱ་བ་དག་ལ་རྗེས་སུ་
སྒྲུབ་པ་ལ་འཇུག་པ་དང་
། རྗེས་སུ་མཐུན་པར་སྨྲ་བ་ཉིད་དེ་ཞེས་ཚིག་དྲུག་གསུངས་སོ། །
སྡེ་སྣོད་འཛིན་པ་གཞན་ལ་རང་གི་སློབ་མ་ཡུན་རིང་དུ་གནས་འཆར་འཇུག་ནུས་པ་དང༌།
ཡུན་ཐུང་ངུ་རེ་ཞིག་གི་གནས་འཆར་འཇུག་ནུས་པ་ཉིད་དང་ཡང་སྦྱར་རོ། །
ཁ་ཅིག་ན་རེ། དེ་གཉིས་ནི་གནས་སུ་བཟུང་བའི་ཆོ་ག་དང་བཅས་ཏེ་གནས་འཆར་
འཇུག་པ་དང་རེ་ཞིག་གི་བྱ་བ་ཞུ་བའི་ཡུལ་གནས་ཙམ་བྱེད་དུ་འཇུག་པ་ཡིན་ཞེས་ཀྱང་
འཆད་དོ། །འདི་གཉིས་ནི་གཏོང་ཕོད་ཆེ་བའི་ཆ་ནས་ཡོན་ཏན་དུ་བགྲངས་པ་སྟེ། ཊཱི་ཀ་
ལས། འཆར་འཇུག་པ་ནུས་པ་ཉིད་ནི་ཕོད་པ་ཉིད་དོ་ཞེས་སོ། །ལྟུང་བ་ནི་རང་བཞིན་དང་
བཅས་པའི་ཁ་ན་མ་ཐོ་བ་ཐམས་ཅད་དེ། བཅས་པ་རྣམས་ཀྱང་ཁྱད་གསོད་དང་འབྲེལ་
བའི་ཉེས་པས་ངན་སོང་དུ་ལྟུང་སྟེ། ལྕི་ཡང་བསྟན་པའི་མདོ་ལས། ཁྱད་དུ་གསད་པའི་རྒྱུ་
རྐྱེན་གྱིས། །ཚེ་ཡིས་དུས་བྱས་ངན་སོང་ལྟུང་། །ཞེས་གསུངས་ལ། དུས་མ་ཡིན་པར་ཟ་བ་
དང་ཆང་འཐུང་བ་ལ་སོགས་པ་རྣམས་ལ་ཡང་། ལུང་རྣམ་འབྱེད་ལས་སྲེག་པར་བྱེད་འཆོད་
པར་བྱེད་ལྟུང་བར་བྱེད་པའོ་ཞེས་གསུངས་སོ། །ལྟུང་བ་མ་ཡིན་པ་ནི་སྒྲུབ་པ་དང་གནང་
བའི་བྱ་བ་རྣམས་སོ། །ཡང་བ་དང་ལྕི་བ་ཞེས་པ་ལྕི་ཡང་གི་ཆོས་དྲུག་སྟེ་ལྔ་དང་གཅིག་གོ །
ལྔ་ནི་འདུལ་བ་བསྡུ་བ་ལས། །ལྟུང་བ་རྣམས་ཀྱི་ཆུང་ལ་བསྩོགས། །རྣམ་པ་ལྔར་ནི་རིག་
པར་བྱ། །ངོ་བོ་ཉིད་དང་བྱེད་པ་དང་། །བསམ་དང་གཞི་དང་ཚོགས་པའོ། །ཞེས་གསུངས་ཏེ།
ངོ་བོའི་སྒོ་ནས་ལྕི་ཡང་དུ་ཕྱེ་ན་ཕམ་པ་ནི་ལྕི། དགེ་འདུན་ལྷག་མ་ནི་འབྲིང་དང་། དེ་གཉིས་
ལས་གཞན་ནི་ཡང་བ་ཡིན་ནོ་ཞེས་འདུལ་བ་བསྡུ་བ་ལས་གསུངས་སོ། །དེ་རྣམས་ནི་གཙོ་།

ཆེར་འཆད་པ་ལྕི་ཡང་གི་དབང་དུ་བྱས་པ་སྟེ་སྤྱིར་བཏང་ཡིན་ནོ། །དམིགས་བསལ་ནི་ངོ་བོ་
ལྕི་ཡང་གི་དབང་དུ་བྱས་ན་འཆབ་བའི་ཕམ་པ་བས་ནི་དགེ་འདུན་གྱི་དབྱེན་བྱེད་པའི་ལྷག་
མ་ལྕི་བའམ་གཅིག་པུ་ལམ་དུ་འགྲོ་བའི་ལྷག་མ་བས་ཀྱང་དུད་འགྲོ་བསད་པའི་ལྟུང་བྱེད་
ལྕི་བ་ཡོད་དེ། འདུལ་བ་བསྡུས་པ་ལས། དུད་འགྲོའི་སྲོག་གཅོད་པའི་ལྟུང་བ་ནི་ལྕི་ཡི་དགེ་
འདུན་ལྷག་མ་ནི་དེ་ལྟ་མ་ཡིན་ནོ་ཞེས་བཤད་དོ། །རྣམ་གྲངས་གཞན་ཡང་རང་བཞིན་གྱི་ཁ་
ན་མ་ཐོ་བ་ལྕི་ལ། བཅས་པའི་ཁ་ན་མ་ཐོ་བ་ཡང་བའོ། །བྱེད་པའི་སྒོ་ནས་ལྕི་ཡང་ནི། །མ་
གུས་པས་བྱས་པས་ལྕི། ཉོན་མོངས་པ་མང་བས་བྱས་པ་འབྲིང་། མི་ཤེས་པ་དང་བག་མེད་
པས་བྱས་པ་ཡང་བ་ཡིན་ནོ། །བསམ་པའི་སྒོ་ནས་ལྕི་ཡང་ནི། ཞེ་སྡང་ལྟ་བུའི་ཉོན་མོངས་
པ་ཆེ་འབྲིང་ཆུང་གསུམ་ལ་ལྟུང་བ་ལྕི་ཡང་གསུམ་འབྱུང་ངོ་། །གཞིའི་སྒོ་ནས་ལྕི་ཡང་ནི། །
སྲོག་གཅོད་པ་ལྟ་བུ་སྤྱིར་བཏང་ལ། གཞི་མི་དང་མི་མིན་དང་དུད་འགྲོ་གསུམ་ལ་ལྟུང་བ་ལྕི་
ཡང་གསུམ་འབྱུང་ངོ༌། །ཚོགས་པའི་སྒོ་ནས་ལྕི་ཡང་ནི་ལྟུང་བ་གཅིག་དང་གཉིས་ཡང་།
གསུམ་ནས་གྲངས་ཤེས་པ་འབྲིང་། གྲངས་མི་ཤེས་པ་ལྕི་བ་སྟེ། རྩ་འགྲེལ་འདིའི་ལུགས་
སོ༑ ༑སློབ་དཔོན་ཐོགས་མེད་ཀྱི་འདུལ་བ་བསྡུ་བ་ལས་ལྟུང་བ་གཅིག་དང་གཉིས་ནས་
ལྔའི་བར་དུ་བྱུང་བ་ནི་ཡང་བའོ། །དེ་ཡན་ཆད་ལྟུང་བ་གྲངས་ཤེས་པ་འབྲིང་། ལྟུང་བ་གྲངས་
ཤེས་པར་མི་ནུས་པ་ལྕི་བར་བཤད་དོ། ། །
གང་ཟག་གི་སྒོ་ནས་ལྕི་ཡང་ནི་འདུལ་བ་བསྡུས་པ་ལས། གང་ཟག་ནི་དགེ་བའི་རྩ་
བས་མ་བརྟེན་པ་བླུན་པོའི་རྒྱུད་དེའི་ལྕི་བའོ། །དེ་ལས་གཞན་པ་ནི་ཡང་བའོ་ཞེས་བཤད་
དོ། །ལྡང་བའི་ཐབས་ལ་མི་མཁས་པའི་ཕྱིར་དང་མཁས་པའི་ཕྱིར་ཏེ། མཛོད་འགྲེལ་ལས་
ཀྱང་། མི་མཁས་པས་ནི་སྡིག་པ་ཆུང་དུ་བྱས་ནའང་འོག་ཏུ་འགྲོ། མཁས་པས་ཆེན་པོ་བྱས་
ཀྱང་གནོད་པ་རབ་ཏུ་སྤོང་བར་འགྱུར། ལྕགས་ཀྱི་གོང་བུ་ཆུང་ཡང་ཆུ་ཡི་གཏིང་དུ་འབྱིང་
འགྱུར་ལ། དེ་ཉིད་སྣོད་དུ་བྱས་ན་ཆེ་ཡང་སྟེང་དུ་འཕྱོ་བར་འགྱུར་ཞེས་བཤད་དོ། །རྣམ་

གྲངས་གཞན་ཡང་མི་ཤེས་པ་དང་ཤེས་བཞིན་པའི་ལྟུང་བ་ནི་ཡང་བ་དང་ལྕི་བ་སྟེ། ཁྱད་
གསོད་དང་མ་འབྲེལ་བའི་ཕྱིར་དང་འབྲེལ་བའི་ཕྱིར་རོ། །ཊིཀ་ལས། ཡང་བ་དང་ལྕི་བ་
མངོན་པར་ཤེས་པ་ཉིད་ནི་ཉེས་པ་སྦོམ་པོ་བཤགས་པ་ལ་དགོངས་ཏེ་འདི་ལྟར་ཉེས་པ་སྦོམ་
པོ་ཁ་ཅིག་ནི་མཚམས་ཀྱི་ནང་དུ་དགེ་འདུན་ཐམས་ཅད་འཚོགས་པ་ལ་བཤགས་པར་བྱ་བ་
ཡིན། ཁ་ཅིག་ནི་མཚམས་ཀྱི་ཕྱི་རོལ་ཏུ། ཁ་ཅིག་ནི་བདུན་ལ་ཁ་ཅིག་ནི་ལྔ་ལ། ཁ་ཅིག་ནི་
བཞི་ལ་བཤགས་པར་བྱ་བ་ཡིན་པའི་ཕྱིར་རོ་ཞེས་པ་ནི་ཕམ་ལྷག་གི་སྦོམ་པོ་ལྕི་བ་མཚམས་
ཀྱི་ནང་དུ་བཤགས་པར་བྱེད་ན་ནི་དགེ་འདུན་གུད་དུ་གཅོད་དུ་མི་རུང་བས་དགེ་འདུན་
ཐམས་ཅད་འཚོགས་པ་ལའོ། །ཕམ་པའི་སྦོམ་པོ་ལྕི་བ་མཚམས་ཀྱི་ཕྱི་རོལ་ཏུ་བཤགས་པ་
བྱེད་ན་ནི་དྲུག་ལའོ། །སྦོམ་པོ་གཞན་རྣམས་ནི་མཚམས་ཀྱི་ཕྱི་རོལ་ཏུ་བཤགས་སུ་རུང་ངོ་། །
བདུན་ལ་ཞེས་བྱ་བ་འདི་ལ་བླ་མ་རྣམས་ནི་ཕམ་པའི་སྦོམ་པོ་ལྕི་བ་དགེ་སློང་དྲུག་ལ་དང༌།
ལྷག་མའི་སྦོམ་པོ་ཡང་བ་དགེ་སློང་གཅིག་ལ་བཤགས་པ་སྟེ། དེ་གཉིས་ཀའི་བཤགས་ཡུལ་
བགྲངས་ན་བདུན་ཡིན་པ་ལ་དགོངས་པའམ། ཕམ་པའི་སྦོམ་པོ་ལྕི་བ་བཤགས་ན་ཡུལ་
དགེ་སློང་དྲུག་དགོས་པ་ལ་མཚམས་ནང་དེ་ན་དགེ་སློང་བདུན་འདུག་ན་གུད་དུ་མ་བཅད་
པ་ལ་དགོངས་སོ་ཞེས་གསུངས་སོ། །
འོན་ཀྱང་ཕམ་པའི་སྦོམ་པོ་ལྕི་བ་ནི་དྲུག་ལ་བཤགས་པར་མདོ་རྩ་འགྲེལ་ལས་
བཤད་པ་ལས། ཊཱི་ཀའི་སྐབས་འདི་ན་དྲུག་ལ་ཞེས་པ་འདི་ཡེ་མི་སྣང་བར། བདུན་ལ་ཞེས་
བྲིས་སྣང་སྟེ་དྲུག་ལ་ཞེས་པ་ལ། བདུན་ལ་ཞེས་ཊཱི་ཀའི་ཡི་གེ་ནོར་བར་ངེས་སོ། །ལྷག་མའི་
སྦོམ་པོ་ལྕི་བ་ནི་ལྔ་ལ། ཕམ་པའི་སྦོམ་པོ་ཡང་བ་ནི་བཞི་ལའོ། །སོ་སོ་ཐར་པའི་མདོ་དང་
རྒྱས་པ་ལུང་དུམ་བུ་བཞི་སྟེ་འདུལ་བ་མཐའ་དག་བླ་མ་ལ་ཀློག་པའི་བསམ་པ་བཟུང་སྟེ་
ཚིག་ཁ་ཏོན་དུ་ཐོན་པ་ཉིད་དོ། །རང་བས་བསླབ་པ་རྒན་པ་ལྔ་ཕྲུགས་དང་ལྡན་པ་མེད་ན་
གཞོན་པ་ལ་གནས་བཅས་ཏེ། ལུང་གཞི་ལས། བཙུན་པ་དགེ་སློང་བསྙེན་པར་རྫོགས་

ནས་ལོ་དྲུག་ཅུ་ལགས་ལ། དེས་སོ་སོ་ཐར་པའི་མདོ་གདོན་པ་དང་རྒྱས་པར་བཀླགས་པ་
དང་ཐོན་པར་མ་ལགས་ན་དེས་ཀྱང་གཞན་ལ་གནས་པས་མཆི་བར་བགྱིའམ། ཉེ་བར་
འཁོར་དེས་ཀྱང་གཞན་ལ་གནས་པས་འདུག་པར་བྱའོ་ཞེས་གསུངས་སོ། །ཊིཀ་ལས།
འདིར་ལོ་དྲུག་ཅུ་ལོན་པ་ཉིད་ཀྱང་མཚོན་པ་ཙམ་དུ་ཟད་ཀྱི་ལོ་བརྒྱད་ཅུ་ལོན་པས་ཀྱང་
གཞན་ལ་གནས་པས་འདུག་པར་བྱའོ་ཞེས་སོ། །
འོ་ན་ལོ་དྲུག་ཅུ་མཚོན་དོན་ཡིན་ན་དྲུག་ཅུས་ཆོག་མོད་བརྒྱད་ཅུ་ལ་མཚོན་ཅི་དགོས།
དྲུག་ཅུ་ངེས་དོན་ཡིན་ན་བརྒྱད་ཅུ་ལ་མཚོན་པ་འགལ་ཞེ་ན། མཚོན་དོན་ཡིན་ཡང་བརྒྱད་ཅུ་
ལ་མཚོན་པ་ནི་མ་ཤིའི་བར་དུ་གནས་ལ་བརྟེན་དགོས་ཞེས་བསྟན་པ་སྟེ་ཚེ་ལོ་བརྒྱ་པ་ནི་ལོ་
ཉི་ཤུ་ན་བསྙེན་པར་རྫོགས་ནས་ལོ་བརྒྱད་ཅུ་ལོན་པ་ན་ལོ་བརྒྱ་ཉེ་བ་སྟེ་ཆེ་ཇི་ཙམ་གནས་ཀྱི་
བར་དུ་གནས་ལ་བརྟེན་དགོས་པར་བསྟན་པའོ། །འོ་ན་གནས་ཀྱི་བླ་མ་བསླབ་པ་གཞོན་པ་
ལ་སློབ་མ་བསླབ་པ་རྒན་པ་དེས་ཉེ་གནས་ཀྱི་ཚུལ་ཁྲིམས་ཐམས་ཅད་བྱའམ་ཞེ་ན། གནས་
པའི་ཚུལ་ཁྲིམས་གཞན་ཐམས་ཅད་བྱ་ཞིང་། ལུས་འདུད་པ་སྟེ་ཕྱག་འཚལ་བ་འབའ་ཞིག་
ནི་བྱ་དགོས་པ་མ་གཏོགས་སོ། །འགྲེལ་ཆུང་ལས། རྒན་པས་གཞོན་ནུ་ལ་གནས་བཅས་ན་
ལུས་སྨད་ལྔ་ས་ལ་གཏུགས་ཏེ་ཕྱག་འཚལ་བ་མ་གཏོགས་པར་ཐལ་མོ་སྦྱར་ཞེས་སོ། །
བསྙེན་པར་རྫོགས་ནས་ལོ་བཅུ་མ་ལོན་པར་མི་གནས་པར་འདུག་པར་མི་བྱ་ཞེས་སྔར་
སྨོས་ན། བསྙེན་པར་རྫོགས་ནས་ལོ་བཅུ་མ་ལོན་ན་ལམ་དུ་ཞུགས་པས་ཀྱང་མི་གནས་
པར་འགྲོ་བར་མི་བྱའམ་ཞེ་ན། བསྙེན་པར་རྫོགས་ནས་ལོ་ལྔ་ལོན་ཞིང་ལྔ་ཚན་དུ་ལྷན་ཅིག་
སྦྱར་བ་ཐ་མ་ལྟུང་བ་དང་ལྟུང་བ་མ་ཡིན་པ་དང་ཡང་བ་དང་ལྕི་བ་མངོན་པར་ཤེས་པ་ཉིད་
དང་སོ་སོ་ཐར་པ་དང་རྒྱས་པ་ཐོན་པ་སྟེ་ཆོས་ལྔ་པོ་དེ་དག་དང་ལྡན་ན་གནས་མ་བཅས་
པར་ལྗོངས་རྒྱུར་འགྲོ་བར་བྱའོ། །
འོ་ན་ལྷན་ཅིག་སྦྱར་བ་ཐ་མ་འདི་ངེས་དོན་ཡིན་ནམ། མཚོན་དོན་ཡིན་ཞེ་ན། ཁ་ཅིག་

ན་རེ་མཚོན་དོན་ཡིན་ཏེ་ལྔ་ཚན་གཞན་དང་ལྡན་ཡང་གནས་མ་བཅས་པར་ལྗོངས་རྒྱུར་རུང་
ངོ་ཞེས་འཆད་དོ། །འོ་ན་བསྙེན་པར་རྫོགས་ནས་ལོ་ལྔ་ལོན་ཞིང་སྡེ་སྣོད་གསུམ་ཤེས་པའི་
ལྔ་ཕྲུགས་དང་ལྡན་པ་གང་ཞིག །འདུལ་བ་ལུང་རིལ་པོ་ཚིག་ཁ་ཏོན་དུ་བློ་ལ་ཐོན་པ་མ་
ཡིན་པ་དེ་ཆོས་ཅན། གནས་མ་བཅས་པར་ལྗོངས་རྒྱུར་རུང་བར་ཐལ། བསྙེན་པར་རྫོགས་
ནས་ལོ་ལྔ་ལོན་ཞིང་སྡེ་སྣོད་གསུམ་ཤེས་པའི་ལྔ་ཕྲུགས་དང་ལྡན་པ་ཡིན་པའི་ཕྱིར་རོ། །
རྟགས་མ་གྲུབ་ན་ཆོས་ཅན་དང་འགལ། ཁྱབ་པར་མ་གྲུབ་ན་དམ་བཅའ་བུད་ཅིང་། འདོད་
ན། ཊིཀ་ལས། ཇི་སྟེ་ལོ་ལྔ་ལོན་ན་ཡང་ལྷན་ཅིག་སྦྱར་བ་ཐ་མ་དང་མི་ལྡན་ན་དེ་ལྟ་ན་ཡང་
འགྲོ་བར་མི་བྱ་སྟེ། ཞེས་འདུལ་བ་ལུང་རིལ་པོ་ཚིག་ཁ་ཏོན་དུ་བློ་ལ་ཐོན་པའི་ལྔ་ཚན་དང་
ལྡན་པ་མ་ཡིན་ན་གནས་མ་བཅས་པར་ལྗོངས་རྒྱུར་མི་རུང་བར་བཤད་པ་དང་འགལ་ལོ། །
ལུང་གཞི་ལས་བཙུན་པ་དགེ་སློང་བསྙེན་པར་རྫོགས་ནས་ལོ་དྲུག་ལགས་ལ། དེས་
སོ་སོ་ཐར་པ་དང་རྒྱས་པ་བཀླགས་པ་དང་ཐོན་པ་མ་ལགས་ན། དེས་ཀྱང་མི་གནས་པར་
ལྗོངས་རྒྱུར་མཆི་བར་མི་བགྱིའམ། ཉེ་བར་འཁོར་མི་བྱ་སྟེ་ཞེས་གསུངས་པ་དང་ཡང་
འགལ་ལོ། །འདི་ཁ་ཅིག་ན་རེ་ལོ་ལྔ་ལོན་ཞིང་སྡེ་སྣོད་གསུམ་ཤེས་པའི་ལྔ་ཕྲུགས་དང་ལྡན་
པ་ལ་འདི་མི་གནང་ངོ་ཞེས་ཟེར་རོ། །འོ་ན་བསྙེན་པར་རྫོགས་ནས་ལོ་ལྔ་ལོན་ཅིང་སྡེ་སྣོད་
གསུམ་ཤེས་པ་ལྔ་ཕྲུགས་དང་ལྡན་པའི་བྱེ་བྲག །ལྟུང་བ་ཡིན་མིན་དང་ལྟུང་བ་ཡང་ལྕི་ཤེས་
ཤིང་འདུལ་བ་ལུང་རིལ་པོ་ཚིག་ཁ་ཏོན་དུ་བློ་ལ་ཐོན་པ་དེ་ཆོས་ཅན། གནས་མ་བཅས་པར་
ལྗོངས་རྒྱུ་བ་གནང་བ་མ་ཡིན་པར་ཐལ། བསྙེན་པར་རྫོགས་ནས་ལོ་ལྔ་ལོན་ཞིང་སྡེ་སྣོད་
གསུམ་ཤེས་པའི་ལྔ་ཕྲུགས་དང་ལྡན་པ་ཡིན་པའི་ཕྱིར་རོ། །རྟགས་མ་གྲུབ་ན་ཆོས་ཅན་དང་
འགལ། ཁྱབ་པ་མ་གྲུབ་ན་དམ་བཅའ་བུད་ཅིང་། འདོད་ན་ལུང་གཞི་ལས། ལོ་ལྔ་ལོན་པ་
ཆོས་ལྔ་དང་ལྡན་པས་མི་གནས་པར་ལྗོངས་རྒྱུར་འགྲོ་བར་རྗེས་སུ་གནང་ངོ་། །ལྔ་གང་ཞེ་ན།
ལྟུང་བ་ཤེས་པ་དང་། ལྟུང་བ་མ་ཡིན་པ་ཤེས་པ་དང་། ཡང་བ་ཤེས་པ་དང་། ལྕི་བ་ཤེས་པ་

དང་། སོ་སོ་ཐར་པའི་མདོ་གདོན་པ་དང་རྒྱས་པ་བཀླགས་པ་ཐོན་པ་སྟེ། ལོ་ལྔ་ལོན་པ་ཆོས་
ལྔ་པོ་དེ་དག་དང་ལྡན་པས། མི་གནས་པར་ལྗོངས་རྒྱུར་འགྲོ་བར་བྱ་སྟེ་འདི་ལ་འགྱོད་པར་
མི་བྱའོ་ཞེས་གསུངས་སོ། ། །
འོ་ན་གང་ཞེ་ན། ལོ་ལྔ་ལོན་ཅིང་སྡེ་སྣོད་གསུམ་ཤེས་ཀྱང་འདུལ་བ་ལུང་རིལ་པོ་ཚིག་
ཁ་ཏོན་དུ་བློ་ལ་ཐོན་པ་མ་ཡིན་ན་ནི་འདི་མི་གནང་ངོ༌། །ལོ་ལྔ་ལོན་ཞིང་སྡེ་སྣོད་གསུམ་
ཤེས་པའི་བྱེ་བྲག །འདུལ་བ་ལུང་རིལ་པོ་ཚིག་ཁ་ཏོན་དུ་བློ་ལ་ཐོན་པ་ཉིད་ཡིན་ན་ནི་འདི་
གནང་ལ་ལོ་ལྔ་ལོན་ཅིང་འདུལ་བ་འབའ་ཞིག་ཤེས་པ་ལུང་རིལ་པོ་ཚིག་ཁ་ཏོན་དུ་བློ་ལ་
ཐོན་པ་ལ་ཡང་འདི་གནང་ངོ༌། །ཞེས་པ་ནི་བསྡུས་པའི་དོན་ཡིན་ནོ། །གཞན་དུ་ན་ཞེས་པ་
འགྲེལ་ཆུང་ལས། ལོ་བཅུ་ལོན་ཞིང་ལྔ་ཕྲུགས་དང་ལྡན་པ་ལས་གཞན་དུ་ན་གསུམ་རིག་པ་
དགྲ་བཅོམ་པ་ཡིན་ཡང་མཁན་པོ་ཉིད་དང་གནས་ཉིད་དང་། མི་གནས་པར་འདུག་པར་མི་
བྱའོ་ཞེས་བཤད་དོ། །འོན་ཀྱང་གཞུང་འདིའི་དོན་ལུང་དང་ཊིཀ་ལས་འདི་ལྟར་གསུངས་ཏེ།
ལོ་ལྔ་ལོན་ཞིང་ལྷན་ཅིག་སྦྱར་བ་ཐ་མ་དང་ལྡན་པ་ལས་གཞན་དུ་སྟེ་ལོ་ལྔ་མ་ལོན་ནམ་
ལོན་ཡང་ལྷན་ཅིག་སྦྱར་བ་ཐ་མ་དང་མི་ལྡན་ན་གསུམ་རིག་པ་དགྲ་བཅོམ་པ་ཡིན་ཡང་
གནས་མ་བཅས་པར་ལྗོངས་རྒྱུ་ཞིང་འགྲོ་བར་མི་བྱ་སྟེ། འགྲོ་ན་དགྲ་བཅོམ་པ་ལ་ཡང་
གནས་མེད་ཀྱི་ཉེས་པ་བསྐྱེད་ཅེས་བསྟན་པས་གཞན་ལ་ལྟ་ཅི་སྨོས་སོ། །འདི་ནི་ལུང་གཞི་
ལས་བཙུན་པ་གསུམ་རིག་པ་དྲི་མ་གསུམ་སྤངས་ལ། དེ་ལོ་ལྔ་མ་ལགས་ཤིང་ཆོས་ལྔ་དང་
མི་ལྡན་ན། དེས་ཀྱང་མི་གནས་པར་ལྗོངས་རྒྱུ་ཞིང་མཆི་བར་མི་བགྱིའམ། ཉེ་བར་འཁོར་
མི་བྱའོ་ཞེས་གསུངས་སོ། །ཊིཀ་ལས། གསུམ་རིག་པ་ཡིན་ཡང་མ་གནང་བ་བཞིན་དུ་
གཞན་ལ་ཡང་དེ་ཁོ་ན་བཞིན་ནོ་ཞེས་སོ། །གསུམ་རིག་པ་ནི། ཊཱིཀ་ལས། རིག་པ་གསུམ་
པོ་སྔོན་གྱི་གནས་དང༌། འཆི་འཕོ་དང་སྐྱེ་བ་དང་། ཟག་པ་ཟད་པ་ཞེས་བྱ་ཞེའོ། །གཞི་
འགྲེལ་ལས། དྲི་མ་གསུམ་སྤངས་ལ་ཞེས་བྱ་བ་ནི་འདོད་ཆགས་དང་ཞེ་སྡང་དང་གཏི་མུག་

གསུམ་སྤངས་པ་ལའོ་ཞེས་སོ། །འོ་ན་འདིར་དགྲ་བཅོམ་པ་ལ་གནས་མེད་ཀྱི་ཉེས་པ་
བསྐྱེད་པར་བཤད་པ་དང་། མི་ཆོས་བླ་མ་བདེན་སྨྲའི་སྐབས་སུ་རང་གི་དགྲ་བཅོམ་ཐོབ་པ་
བདེན་པར་སྨྲས་ན་དགྲ་བཅོམ་པ་ཉིད་ལ་ལྟུང་བྱེད་བསྐྱེད་པར་བཤད་པ་དང་། གཏམ་གྱི་
གཞི་ལས། བཙུན་པ་དགྲ་བཅོམ་པ་དགེ་བའི་སེམས་ཀྱིས་ནོངས་པར་འགྱུར་རམ། ལུང་དུ་
མི་སྟོན་པའི་སེམས་ཀྱིས་ནོངས་པར་འགྱུར། ཨུ་པ་ལི་དགྲ་བཅོམ་པ་ཉེས་པ་བྱེད་ན་ཐམས་
ཅད་ཀྱང་ལུང་དུ་མི་སྟོན་པའི་སེམས་ཀྱིས་ཉེས་པར་འགྱུར་བ་ཞེས་བྱའོ་ཞེས་གསུངས་པ།
དེ་རྣམས་ལྟུང་བ་མཚན་ཉིད་པ་ཡིན་ནམ་བཏགས་པ་བ་ཡིན་ཞེ་ན། ཁ་ཅིག་གིས་དགྲ་
བཅོམ་པ་ལ་ལྟུང་བ་བསྐྱེད་པར་བཤད་པ་ཐམས་ཅད་ལྟུང་བ་བཏགས་པ་བ་ཡིན་གྱི། ལྟུང་
བ་མཚན་ཉིད་པ་མ་ཡིན་ཏེ། ལྟུང་བ་ནི་ངན་སོང་དུ་ལྟུང་བའི་བྱེད་ལས་དང་ལྡན་པ་ཡིན་ལ།
དགྲ་བཅོམ་པ་ངན་སོང་དུ་ལྟུང་མི་སྲིད་པའི་ཕྱིར་ཞེས་སྨྲའོ། །འོན་ཀྱང་དགྲ་བཅོམ་པ་ལ་
ལྟུང་བའི་བྱེད་ལས་ངན་སོང་དུ་ལྟུང་བ་མེད་ཀྱང་ལྟུང་བའི་བྱེད་ལས་གཞན་ཡོད་པས་ན།
དགྲ་བཅོམ་པ་ཆོས་ཅན། བཅས་འགལ་གྱི་ལྟུང་བ་བསྐྱེད་པ་ཡོད་དེ། བཅས་འགལ་གྱི་
ལྟུང་བའི་བྱེད་ལས་ཡོད་པའི་ཕྱིར་ཏེ། བཅས་འགལ་ལ་བརྟེན་ནས་གཞན་མ་དད་པ་སྐྱེ་བ་
དང་ལས་ལ་སྒྲིབ་པ་དེ་ཡོད་པའི་ཕྱིར་རོ། །འོ་ན་དགྲ་བཅོམ་པ་ལ་རང་བཞིན་གྱི་ཁ་ན་མ་ཐོ་
བ་འདི་འབྱུང་ངམ་ཞེ་ན་རྣམ་པར་གཏན་ལ་དབབ་པ་བསྡུ་བ་ལས་མི་སློབ་པ་ལ་ནི་ལྟུང་བ་
མེད་དོ། །དེ་ནི་ཉོན་མོངས་པ་ཅན་གྱི་ལྟུང་བ་འབྱིན་མི་སྲིད་པའི་ཕྱིར་རོ་ཞེས་གསུངས་སོ། །
དེ་ལྟར་ན་དབང་པོ་རྣོན་པོ་ཤཱ་རིའི་བུ་ལྟ་བུའི་དགྲ་བཅོམ་པ་ཆོས་ཅན། རང་བཞིན་གྱི་ཁ་ན་
མ་ཐོ་བ་མི་བསྐྱེད་དེ། རང་རྒྱུད་ཀྱི་ཉོན་མོངས་པ་མཐའ་དག་སྤངས་པའི་ཕྱིར་རོ། །གནས་
ཀྱི་སྐབས་སོ། ། ། །
ད་ནི་བར་ཆད་དང་ལྡན་པ་རྣམས་སྤང་བའི་སྐབས་འཆད་དེ། རབ་ཏུ་འབྱུང་བའི་
ཕྱིར་ཉེ་བར་འོངས་པ་ལ་ཞེས་སོ། །བར་ཆད་ཀྱི་སྐབས་འདིའི་སྤྱི་དོན་ལ་དགུ་ལས། དང་པོ་

བར་ཆད་ཀྱི་དབྱེ་བ་ནི་བཞི་སྟེ། སྡོམ་པ་སྐྱེ་བ་ལ་བར་དུ་གཅོད་པ་དང་། སྡོམ་པ་གནས་པ་
ལ་བར་དུ་གཅོད་པ་དང༌། སྡོམ་པ་ཁྱད་པར་དུ་འགྲོ་བ་ལ་བར་དུ་གཅོད་པ་དང་། སྡོམ་ལྡན་
མཛེས་པ་ལ་བར་དུ་གཅོད་པའོ། །དང་པོ་ལ་བཞི་སྟེ། ལུས་ཀྱི་རྟེན་མ་ཡིན་པས་སྡོམ་པ་མི་
སྐྱེ་བ་དང་། ལས་སྒྲིབ་ཀྱི་དབང་གིས་དང་། གནས་སྐབས་ཀྱི་དབང་གིས་དང་། བསམ་
པའི་དབང་གིས་སྡོམ་པ་མི་སྐྱེ་བའོ། །དང་པོ་ནི། སྤྲུལ་དང་ཕོ་མོ་མ་ནིང་ལྔ་ལྔ་བཅུ། །མཚན་
ལེན་གསུམ་གྱུར་མཚན་དུག་མཚན་མེད་དང་། །ཟ་མ་དུད་འགྲོ་མི་མིན་སྒྲ་མི་སྙན། །ལུས་
ངག་སྡོམ་པ་འཐོབ་མིན་བཅོ་བརྒྱད་དོ། །གཉིས་པ་ནི། རྐུ་ཐབས་གནས་དང་མུ་སྟེགས་
ཅན་ཞུགས་དང་། །མཚམས་མེད་ལྔ་དང་རྣམ་དག་སུན་ཕྱུང་དང་། །རྩ་ལྟུང་འཆབ་བཅས་
བྱུང་དང་སྔོན་རབ་བྱུང་། །ཚེ་འདིའི་ལས་སྒྲིབ་རྣམ་པ་བཅུ་ཉིད་དོ། །གསུམ་པ་ནི། རང་རང་
སྐབས་ཀྱི་ལོ་གྲངས་མ་ལོན་དང་། །ཁྱིམ་པའི་ཆ་ལུགས་དག་དང་ལྡན་པ་དང་། །རབ་བྱུང་
འདི་པའི་ཆ་ལུགས་ཡོངས་ཉམས་དང་། །ཆད་པའི་རྒྱུ་བཟློག་ཁས་མི་ལེན་དང་བཞིའོ། །
བཞི་པ་ནི། མུ་སྟེགས་ལྟ་དང་སྐྱེ་ཚེ་ལེན་སེམས་ལོག །འདོད་ཆགས་ཀྱིས་གཟིར་རང་དབང་
མེད་གྱུར་དང་། །ཁྲོས་པས་རང་དབང་མེད་པར་སེམས་འཁྲུགས་དང་། །གཏི་མུག་དབང་
གྱུར་འཐོབ་ཤེས་མེད་དང་ལྔའོ། །
གཉིས་པ་བསྡུ་བ་ལ་གཉིས་ལས་ངོ་བོའི་ཆ་ནས་བསྡུ་ན། གཙོ་བོའི་བར་ཆད་དང་
གཙོ་བོ་མ་ཡིན་པའི་བར་ཆད་གཉིས་སུ་འདུས་ཏེ། སྡོམ་པ་སྐྱེ་བ་ལ་བར་དུ་གཅོད་པ་དང་།
སྡོམ་པ་སྐྱེ་ཡང་རབ་ཏུ་བྱུང་བར་མི་འོས་པ་རྣམས་སོ། །དུས་ཀྱི་ཆ་ནས་བསྡུ་ན་གཉིས་སུ་
འདུས་ཏེ། ཊཱིཀ་ལས། བར་ཆད་རྣམ་པ་གཉིས་པོ་རེ་ཞིག་པ་དང་གཏན་དུ་བ་ཞེས་སོ། །རེ་
ཞིག་པ་ནི་ཚེ་དེ་ལ་གྲོལ་བའི་སྐབས་ཡོད་པ་སྟེ། ལོ་ཉི་ཤུ་མ་ལོན་པ་དང་། ཕ་མས་མ་གནང་
བ་ལ་སོགས་པའོ། །གཏན་དུ་བ་ནི་ཚེ་དེ་ལ་གྲོལ་བའི་སྐབས་མེད་པ་སྟེ། ལག་སྡུམ་དང་མ་
བསད་པ་ལ་སོགས་པའོ། །གསུམ་པ་སྐབས་འདིར་བསྟན་པའི་བར་ཆད་ཀྱི་མཚན་ཉིད་ནི

བསྒྲུབ་བྱ་ཡུལ་གྱི་ཆོས་གང་ཞིག་གིས་ཆོས་འདི་བའི་དགེ་སྦྱོང་གི་བྱེ་བྲག་བྱ་རུང་གི་གེགས་
བྱེད་པའོ། །བཞི་པ་བྱེད་ལས་ནི་གཉིས་ལས། ཐུན་མོང་གི་བྱེད་ལས་ནི་འབོགས་པ་པོ་ལ་
ཉེས་པ་བསྐྱེད་པ་སྟེ། དེ་ཡང་ལྷག་མ་དང་ལྟུང་བྱེད་དང་ཉེས་བྱས་ཅི་རིགས་སུ་སྐྱེད་པའོ། །
སོ་སོའི་བྱེད་ལས་ནི་སྡོམ་པ་སྐྱེ་བ་ལ་བར་དུ་གཅོད་པ་ལ་སོགས་པ་བཞི་སྟེ་སྔར་བཤད་ཟིན་
ཏོ༑ ༑ལྔ་པ་རྟེན་གང་ལ་བར་ཆད་གང་བཞག་པ་ནི་བཞི་ལས། སྐྱེས་པ་ཁོ་ན་ལ་བཞག་པ་ནི་
བུད་མེད་འདྲ་བའི་སྐྱེས་པ་དང་། བུད་མེད་ཀྱིས་དུབ་པ་དང་། རང་གཅིག་པུ་མི་ཚངས་པར་
སྤྱོད་པའི་ཕམ་པ་ནི་སྐྱེས་པ་ཁོ་ནའིའོ། །དབྱེན་བྱས་པའི་མཚམས་མེད་ཀྱང་རྟེན་མཚན་མ་
གྱུར་ན་སྐྱེས་པ་ཁོ་ན་ལ་བཞག་གོ། །བུད་མེད་ཁོ་ན་ལ་བཞག་པ་ནི་སྐྱེས་པ་འདྲ་བའི་བུད་
མེད་དང་། སྔོན་རབ་ཏུ་བྱུང་བ་དང་། དགེ་སློང་མའི་ཕམ་པ་ཐུན་མོང་མ་ཡིན་པ་བཞི་པོ་
རྣམས་སོ། །སྐྱེས་པ་དང་བུད་མེད་ཐུན་མོང་ལ་བཞག་པ་ནི་བསད་པ་ལ་སོགས་པ་ཕལ་ཆེ་
བ་རྣམས་སོ། །མ་ནིང་ལ་སོགས་པ་བཞག་པ་ནི། ཕོ་མ་ནིང་ལྔ་དང་མོ་མ་ནིང་ལྔ་དང་ཟ་
མའོ། །དྲུག་པ་འདུ་ཤེས་གཙོའམ་དངོས་པོ་གཙོ་བའི་དོན་ནི་གཉིས་ལས། དང་པོ་བར་ཆད་
ཅན་རབ་ཏུ་བྱུང་ན་ལྟུང་བ་བསྐྱེད་ལྡོག་ནས་འདུ་ཤེས་གཙོ་སྟེ། མི་ཚངས་པར་སྤྱོད་པ་དང་
ཁུ་བ་འབྱིན་པ་གཉིས་ལ་ནི་དེར་མ་ཟད་དོ་ཞེས་པའི་ཤུགས་ཀྱིས་གཞན་རྣམས་འདུ་ཤེས་
གཙོ་བར་གྲུབ་ཅིང་། བར་ཆད་ཡོད་པར་མ་ཤེས་ན་བར་ཆད་ཅན་རབ་ཏུ་འབྱིན་པའི་ལྟུང་
བའི་ཀུན་སློང་ལྡོག་པའི་ཕྱིར་རོ། །
གཉིས་པ་བར་ཆད་དུ་འགྱུར་ལྡོག་ནས་སྤྱིར་བཏང་ལ་དངོས་པོ་གཙོ་སྟེ། གླིང་གཞི་
ལས། བར་ཆད་གེགས་ཡིན་གྱི་ཁས་ལེན་པ་གེགས་མ་ཡིན་ཞེས་གསུངས་ཏེ། དེའི་གནད་
ཀྱིས་འདིར་ཡང་བར་ཆད་གེགས་ཡིན་གྱི་དེར་འདུ་ཤེས་པ་གེགས་མ་ཡིན་ཞེས་སྦྱར་ཏེ། རྒྱུ་
མཚན་མཚུངས་པ་ཡིན་པའི་ཕྱིར་རོ། །དམིགས་བསལ་ནི་དངོས་པོ་ལ་ལོ་ཉི་ཤུ་མ་ལོན་ཡང་
ལོན་པར་འདུ་ཤེས་ན་འདུ་ཤེས་གཙོ་བོ་སྟེ། གཅིག་ཤོས་ལ་ནི་ལོན་པར་འདུ་ཤེས་ཉིད་ནའོ་

ཞེས་པ་དང་། ཊཱིཀ་ལས། ལོ་ཉི་ཤུ་མ་ལོན་པ་ལ་ལོ་ཉི་ཤུ་ལོན་པ་ཉིད་དུ་ཤེས་ན་བསྙེན་པར་
རྫོགས་པ་ཆགས་ཏེ། འདི་ལ་ནི་འདུ་ཤེས་གཙོ་ཆེར་བྱེད་པ་པོ་ཉིད་ཡིན་ནོ་ཞེས་སོ། །འོན་
ཀྱང་དངོས་པོ་ལ་ལོ་ཉི་ཤུ་ལོན་ན་ནི་མ་ལོན་པར་འདུ་ཤེས་ན་ཡང་དངོས་པོ་གཙོ་བོ་སྟེ། རྣམ་
པ་ཐམས་ཅད་དུ་ལོ་ཉི་ཤུ་ལོན་པ་ལ་ནི་བསྙེན་པར་རྫོགས་པ་ཆགས་སོ་ཞེས་པ་དང་། ཊིཀ་
ལས། དེའི་ཚེ་འདུ་ཤེས་གཙོ་ཆེར་བྱེད་པ་པོ་ཉིད་མེད་དེ། འདི་ལྟར་བསྙེན་པར་རྫོགས་པར་
བྱེད་པ་དག་ལོ་ཉི་ཤུ་མ་ལོན་པ་ཉིད་དུ་འདུ་ཤེས་སུ་ཟིན་ཀྱང་། གང་ཟག་ལོ་ཉི་ཤུ་ལོན་པ་ལ་
བསྙེན་པར་རྫོགས་པ་ཆགས་ཏེ། ལོ་ཉི་ཤུ་ལོན་པའི་ཞིང་ཉིད་ལ་ཉམས་པར་བྱ་བ་མི་ནུས་
པའི་ཕྱིར་རོ། །ཞེས་སོ། །བདུན་པ་དངོས་པོའི་སྟོབས་ཀྱིས་བར་ཆད་ཡིན་ནམ་བཅས་པའི་
སྟོབས་ཀྱིས་བར་ཆད་ཡིན་གྱི་དོན་ནི་གཉིས་ལས། དང་པོ་བར་ཆད་ཅན་རབ་ཏུ་བྱུང་ན་
ལྟུང་བ་བསྐྱེད་ལྡོག་ནས་བཅས་སྟོབས་ཡིན་ཏེ། མ་བཅས་པ་ལ་ལྟུང་བ་མེད་པའི་ཕྱིར་རོ། །
གཉིས་པ་བར་ཆད་དུ་འགྱུར་ལྡོག་ནས་ནད་མ་སོན་པ་ལས་གཞན་པ་ཐམས་ཅད་
དངོས་པོའི་སྟོབས་ཀྱིས་བར་ཆད་ཡིན་ཏེ། ལུང་གཞི་ལས། མ་བསད་པ་ནི་ཆོས་འདུལ་བ་
འདི་ལ་མི་སྐྱེ་བའི་ཆོས་ཅན་ཡིན་པས་ཆོས་འདུལ་བ་འདི་ལས་ཕྱིར་བསྙིལ་བར་བྱའོ་ཞེས་
གསུངས་ཤིང་། དེ་ཁོ་ན་བཞིན་དུ་ཕ་བསད་པ་ལ་སོགས་པ་གཞན་རྣམས་ལའང་གསུངས་
པས་གྲུབ་བོ། །ལོ་ཉི་ཤུ་མ་ལོན་པ་ལ་དགེ་སློང་གི་སྡོམ་པ་མི་སྐྱེ་བ་ནི་བཅས་པའི་སྟོབས་
ཀྱིས་བར་ཆད་ཡིན་ཏེ། ལུང་རྣམ་འབྱེད་ལས། བཅུ་བདུན་སྡེ་ཁྱེད་ཅག་ལས་དང་པོ་པ་ཡིན་
པས་བསྙེན་པར་རྫོགས་པར་གྱུར་གྱིས་ཞེས་གསུངས་པས་གྲུབ་ཅིང་། གཞན་དུ་ན་ལས་
དང་པོ་པ་ལ་སྡོམ་པ་སྐྱེ་བར་མི་རིགས་པའི་ཕྱིར་རོ། །བརྒྱད་པ་བར་ཆད་ཀྱི་སྒྲ་བཤད་པ་ནི་
རང་རང་གི་སྐབས་ཀྱི་སྡོམ་པ་སྦྱིན་དུ་རུང་བའི་གེགས་བྱེད་པས་ན་བར་ཆད་ཅེས་བྱའོ། ། །
དགུ་པ་བར་ཆད་དྲི་བའི་ཚུལ་ལ་གཉིས་ལས། དང་པོ་དགོས་པ་ནི་བར་ཆད་མ་དྲིས་
པའི་ཉེས་པ་ཁེགས་པ་དང་། བར་ཆད་ཡོད་མེད་རྟོག་པའོ། །གཉིས་པ་བསྡུས་པའི་དོན་ལ་

ལྔ་ལས་དང་པོ་ཡུལ་གང་ལ་དྲི་བ་ནི། རབ་ཏུ་བྱུང་བ་དང་བསྙེན་རྫོགས་མནོད་པའི་ཕྱིར་
མངོན་སུམ་ན་གནས་པ་ལ་སྟེ། རབ་ཏུ་འབྱུང་བའི་ཕྱིར་ཉེ་བར་འོངས་པ་ལ་ཞེས་པ་དང་།
བསྙེན་པར་རྫོགས་པར་བྱེད་པ་དག་གིས་ཞེས་པའི་ཤུགས་ཀྱིས་གྲུབ་བོ། །གཉིས་པ་རྟེན་
གང་གིས་དྲི་བ་ནི། རབ་ཏུ་འབྱིན་པ་ན་དང་པོའི་མཁན་པོས་དྲི་ཞིང་། བསྙེན་རྫོགས་བྱེད་པ་
ན་གསང་སྟེ་སྟོན་པ་དང་ལས་བྱེད་པས་དྲི་བའོ། །གསུམ་པ་དངོས་པོ་གང་དྲི་བ་ནི་བར་ཆད་
རྣམས་སོ། །བཞི་པ་ཚུལ་ཇི་ལྟར་དྲི་བ་ནི་འགལ་རྐྱེན་རྣམས་དགག་ཚིག་ཏུ་དྲི་སྟེ་མ་བསད་
པ་མ་ཡིན་ནམ་ཞེས་པ་ལྟ་བུའོ། །མཐུན་རྐྱེན་རྣམས་ནི་སྒྲུབ་ཚིག་ཏུ་དྲི་སྟེ་ཆོས་གོས་གསུམ་
དང་ལྷུང་བཟེད་ཚང་ངམ་ཞེས་པ་ལྟ་བུའོ། །ལྔ་པ་དྲིས་ནས་ཇི་ལྟར་སྒྲུབ་པ་ནི། བར་ཆད་
དང་མི་ལྡན་ན་ཁོ་བོས་ཁྱོད་རབ་ཏུ་དབྱུང་བར་བགྱིའོ་ཞེས་སྐབས་དབྱེའོ། །ལྡན་ན་ནི་འོ་ན་
སོང་ཞིག་ཅེས་བརྗོད་པར་བྱའོ། །ཡན་ལག་གི་དོན་ནི་རབ་ཏུ་འབྱུང་བའི་ཕྱིར་ཞེས་པ་ལ་
སོགས་པས་བསྟན་ཏེ། མུ་སྟེགས་ཅན་མ་ཡིན་ནམ་ཞེས་པ་འདིའི་སྤྱི་དོན་ལ་གསུམ་ལས།
བར་ཆད་ཀྱི་མཚན་ཉིད་ནི། མུ་སྟེགས་ཅན་གྱི་ལྟ་བ་དང་ལྡན་པ་སྟེ། ཆད་པར་ལྟ་བའམ་
ཀུན་ཏུ་བརྟགས་པའི་རྟག་ལྟ་ཅན་ནོ། །བྱེད་ལས་ནི་ལྟ་བ་དེས་ལེན་སེམས་ཀྱི་གེགས་བྱས་
ཏེ་སྡོམ་པ་སྐྱེ་བ་ལ་བར་དུ་གཅོད་པ་སྟེ། ཞུ་བ་ལས། མུ་སྟེགས་ཅན་བསྙེན་པར་རྫོགས་
པར་བགྱིས་ན་བསྙེན་པར་རྫོགས་པ་ཞེས་བགྱིའམ། གང་དེས་ལྟ་བ་མ་སྤངས་པ་འདི་ནི་
བསྙེན་པར་མ་རྫོགས་པ་ཞེས་བྱ་ཞེས་གསུངས་སོ། །དགག་བྱ་ནི། སངས་རྒྱས་ཀྱི་བསྟན་པ་
ལ་བསླུ་བྲིད་བྱེད་པའོ། །
གཞུང་གི་སྐབས་འདིར་ཊཱིཀ་ལས། བར་ཆད་ཀྱི་ཆོས་ནི་རྣམ་པ་གཉིས་ཏེ། ཁ་ཅིག་
ནི་སྡོམ་པ་སྐྱེ་བ་ལ་བར་ཆད་བྱེད་པ་སྟེ་མ་བསད་པ་ལ་སོགས་པའོ། །ཁ་ཅིག་ནི་མཛེས་པ་
ལ་བར་ཏུ་གཅོད་པ་སྟེ་ལག་རྡུམ་ལ་སོགས་པའོ། །དེ་དག་ཐམས་ཅད་གོ་རིམ་བཞིན་དུ་
སྟོན་ཏེ་ཞེས་པ་ནི། གཞི་འགྲེལ་ལས། བར་ཆད་ཀྱི་ཆོས་དེ་དག་ཀྱང་རབ་ཏུ་བྱུང་བའི་གཞི་

དང་ཕྲན་ཚེགས་ལ་སོགས་པ་ལས་གསུངས་པ་ཐམས་ཅད་གོ་རིམ་བཞིན་དུ་དྲི་བར་བྱའོ་
ཞེས་གསུངས་སོ། །དག་གིས་ཀྱང་ངོ༌། །ཞེས་པའི་ཊཱིཀ་ལས། གསང་སྟེ་སྟོན་པ་ཁོ་ནས་
འདྲི་ཞིང་ལས་བྱེད་པས་ཀྱང་ཡིན་ནོ། །ཇི་ལྟར་བསྙེན་པར་རྫོགས་པར་བྱེད་པ་དག་གིས་
ཀྱང་ངོ་ཞེས་མང་པོའི་ཚིག་ཏུ་བྱ་ཞེ་ན་ཞེས་པ་ནི། ལྐོག་ཏུ་གསང་སྟེ་སྟོན་པ་གཅིག་པུས་འདྲི་
ཞིང་། དགེ་འདུན་གྱི་དབུས་སུ་ལས་བྱེད་པ་གཅིག་པུས་འདྲི་བ་ཡིན་ནོ། །དག་གིས་ཀྱང་
ངོ་། །ཞེས་མང་བའི་ཚིག་ཏུ་བྱས་པ་འགལ་ཞེ་ན། ཊིཀ་ལས། ལྐོག་ཏུ་གསང་སྟེ་སྟོན་པས་
གང་འདྲི་བར་བྱེད་པ་དེ་ནི་བསྙེན་པར་རྫོགས་པར་བྱེད་པ་དག་གིས་བྱས་པ་ཁོ་ན་ཡིན་པར་
རིག་པར་བྱ་སྟེ། དེ་དག་གིས་བསྐོས་པ་ཡིན་པས་དེས་བྱས་པ་ནི་དེ་དག་ལ་ཉེ་བར་གདགས་
པའི་ཕྱིར་རོ། །ཞེས་སོ། །དག་གིས་ཀྱང་དྲི་བར་བྱ་ཞེས་སྦྱར་བ་ན། དྲི་བར་བྱ་ཞེས་གཅིག་
གིས་ཚིག་ཏུ་སྨོས་ནས། དག་གིས་ཀྱང་འདྲི་བར་བྱ་ཞེས་མང་པོའི་ཚིག་དང་སྦྱར་བ་འགལ་
ཞེ་ན། ཊིཀ་ལས། དྲི་བར་བྱ་ཞིང་ཞེས་བྱ་བ་འདི་ཡང་དོན་གྱི་དབང་གིས་རྣམ་པར་དབྱེ་བ་
བསྒྱུར་ཏེ། དག་གིས་དྲི་བར་བྱའོ་ཞེས་བྱ་བར་རུང་ངོ་ཞེས་གསུངས་ཏེ། དག་གིས་ཀྱང་དྲི་
བར་བྱའོ་ཞེས་པའོ། །དྲིས་ནས་ཇི་ལྟར་བྱ་ཞེ་ན། ཤཱཀྱ་དང་ཞེས་སོ། །དེ་རབ་ཏུ་དབྱུང་དུ་
རུང་བ་ནི། འགྲེལ་ཆུང་ལས། ཤཱཀྱའི་རིགས་སུ་གཏོགས་པ་ནི། དགྲ་ལ་ཕྱིར་མི་ནུས་པས་
དཔའ་བ་དང་། ཆང་མི་འཐུང་བ་དང་། བརྫུན་དང་གཡོ་མེད་པས་ན་ཞེས་སོ། །མེ་པ་རལ་
པ་ཅན་ནི་མེ་ལ་ལྷར་འཛིན་ཅིང་སྦྱིན་སྲེག་བྱེད་པ་ལ་བརྩོན་པ་ཆ་ལུགས་རལ་པ་རིང་པོ་ཅན་
ཏེ༑ ལྟ་བ་ལས་རྒྱུ་འབྲས་ཁས་ལེན་པའོ། །མུ་སྟེགས་ཡིན་ཡང་དེ་གཉིས་རབ་ཏུ་དབྱུང་དུ་
རུང་བ་ནི། ཊཱི་ཀ་ལས། དེ་གཉིས་བདེན་པ་ཁོ་ན་ལས་ཡིན་གྱིས་སྒྱུ་མ་ཡིན་པས་ཞེས་
གསུངས་སོ། །རབ་ཏུ་འབྱུང་བ་དང་ཞེས་པ་འདི་རྒྱ་གར་གྱི་སྒྲ་ལ་མང་པོའི་ཚིག་ཏུ་ཡོད་པར་
མངོན་ཏེ། ཊཱི་ཀ་ལས། མཁན་པོ་གཅིག་ཁོ་ནར་ཟད་པས་གཅིག་གི་ཚིག་ཏུ་བྱ་བར་རིགས་ན།
རབ་ཏུ་དབྱུང་བ་དང་། ཞེས་མང་པོའི་ཚིག་ཏུ་བྱས་པ་ཇི་ལྟར་ཞེ་ན། ཉེས་པ་མེད་དེ་རབ་ཏུ

་
འབྱུང་བ་ལ་ནི་ཞུ་བར་བྱེད་པ་ལ་སོགས་པ་མང་པོ་དག་ཀྱང་གཏོགས་པས། མང་པོའི་ཕྱིར་
ཡང་མང་པོའི་ཚིག་ཏུ་བྱས་སོ་ཞེས་སོ། །བཀོལ་བ་མིང་དང་མིང་ཅན་དུ་སྦྱར་བ་ནི། བཀོལ་
བ་དེ་ནི་ཞེས་སོ། །
འདིའི་སྤྱི་དོན་ལ་གཉིས་ལས། དང་པོ་དགོས་པའི་དོན་ནི། ཡི་གེ་ཉུང་བ་དང་།
རྟོགས་པར་སླ་བ་སྟེ། བར་ཆད་ཉི་ཤུ་རྩ་གཉིས་པོ་རེ་རེ་ལ་ཚིག་དྲུག་པོ་ལན་རེ་རེ་སྨོས་ན་ཡི་
གེ་མང་པོ་དགོས་ཀྱང་། ཚིག་དྲུག་ལ་མིང་བཀོལ་བ་ཞེས་བཏགས་པས་ཡི་གེ་ཉུང་བ་དང་།
བཀོལ་བ་ཞེས་བྱས་པས་ཚིག་དྲུག་གི་དོན་དྲན་པར་བྱེད་ཅིང་དོན་རྟོགས་པར་སླ་བ་སྟེ། ཊཱི་
ཀ་ལས། མིང་དང་མིང་ཅན་དུ་སྦྱར་ན་དོན་རྟོགས་སླ་བར་འགྱུར་ཞེས་སོ། །གཉིས་པ་
བསྡུས་པའི་དོན་ལ་བཞི་ལས། དང་པོ་བཀོལ་བ་མིང་དང་མིང་ཅན་དུ་སྦྱར་བ་ནི། བཀོལ་
བ་ཞེས་མིང་བཏགས་པ་འདི། གང་གི་མིང་ཡིན་ཞེ་ན་རབ་ཏུ་འབྱུང་བའི་ཕྱིར་ཉེ་བར་འོངས་
པ་ལ་མ་ཡིན་ནམ་ཞེས་དྲི། རབ་ཏུ་འབྱིན་པར་བྱེད་པ་དག་གིས་མ་ཡིན་ནམ་ཞེས་དྲི།
བསྙེན་པར་རྫོགས་པའི་ཕྱིར་ཉེ་བར་འོངས་པ་ལ་མ་ཡིན་ནམ་ཞེས་དྲི། བསྙེན་པར་རྫོགས་
པར་བྱེད་པ་དག་གིས་མ་ཡིན་ནམ་ཞེས་དྲི། རབ་ཏུ་དབྱུང་བར་མི་བྱ། བསྙེན་པར་རྫོགས་
པར་མི་བྱ་ཞེས་ཚིག་དྲུག་ལ་མིང་བཀོལ་བ་ཞེས་བཏགས་ཏེ། བཀོལ་བ་ཞེས་པ་དེ་མིང་
ཡིན་ལ། ཚིག་དྲུག་པོ་དེ་མིང་ཅན་ཡིན་ནོ། །
གཉིས་པ་བཀོལ་བ་སྦྱར་བའི་ཕྱོགས་ངོས་བཟུང་བ་ནི། བར་ཆད་ཉི་ཤུ་རྩ་གཉིས་ལ་
བཀོལ་བ་སྦྱར་ཏེ། གཞི་ལས་བར་ཆད་བཅུ་བཞི་ལ་བཀོལ་བ་སྦྱར་ཞིང་། ཕྲན་ཚེགས་ལས།
བར་ཆད་བརྒྱད་ལ་བཀོལ་བ་ཞེས་སྦྱར་བ་སྟེ་གཞུང་ན་གསལ་ལོ། །གསུམ་པ་བཀོལ་བ་
སྦྱར་མི་སྦྱར་གྱི་འཐད་པ་ནི། བར་ཆད་རྣམས་ལ་མུ་གསུམ་ཡོད་པ་ལས། རབ་ཏུ་འབྱུང་བ་
དང་བསྙེན་པར་རྫོགས་པ་གཉིས་ཀའི་བར་ཆད་ཐུན་མོང་ཡིན་ལ་དྲི་བ་ཡང་ཐུན་མོང་ཡིན་
པའི་མུ་ནི་མ་བསད་པ་ལྟ་བུའོ། །བར་ཆད་ཀྱང་ཐུན་མ་ཡིན་པའི་མུ་ནི་ལོ་ཉི་ཤུ་མ་ལོན་པ་ལྟ་

བུའོ། །བར་ཆད་ཐུན་མོང་ཡིན་ཡང་དྲི་བ་ཐུན་མོང་མ་ཡིན་པའི་མུ་ནི་ལག་རྡུམ་ལ་སོགས་
པའོ། །དེ་ལྟར་མུ་གསུམ་ལས། དང་པོ་ནི། གཞུང་དུ་བཀོལ་བ་སྦྱར་བ་འདི་རིགས་པས་
འཐད་དེ། མིང་ཅན་དྲུག་ལ་ལྟོས་པའི་ཚིག་ཚེགས་བསྐྱུང་བའི་དགོས་པ་ཡོད་པའི་ཕྱིར་རོ། །
མུ་གཉིས་པ་དང་གསུམ་པ་ལ་ནི། གཞུང་དུ་བཀོལ་བ་མ་སྦྱར་བ་འདི་རིགས་པས་འཐད་དེ།
བཀོལ་བའི་མིང་ཅན་དྲུག་མ་ཚང་བའི་ཕྱིར་རོ། །བཞི་པ་བཀོལ་བའི་སྒྲ་བཤད་པ་ནི། མདོ་
སྔ་མ་ལས་མུ་སྟེགས་ཅན་ཞེས་པ་དེ་བཀོལ་ཞིང་། མདོ་ཕྱི་མ་ལས་ཤཱཀྱ་དང་མེ་པ་རལ་པ་
ཅན་དང་སེམས་མགུ་བར་མ་གྱུར་པའི་མུ་སྟེགས་ཅན་དང་གསུམ་བཀོལ་ཏེ། མུ་སྟེགས་
ཅན་ལ་སོགས་པ་བཞི་པོ་དེ་དག་ལོགས་ཤིག་ཏུ་བཀོལ་བའི་ལྷག་མ་ཉིད་ཡིན་པས་ན་
བཀོལ་བ་ཞེས་བྱ་སྟེ། ཊཱིཀ་ལས། མུ་སྟེགས་ཅན་ཞེས་བྱ་བའི་སྒྲ་དེ་དག་བཀོལ་བའི་ལྷག་
མ་ནི་བཀོལ་བ་ཞེས་བྱ་ཞེས་སོ། །ཡན་ལག་གི་དོན་ནི། བཀོལ་བ་དེ་ནི་མུ་སྟེགས་ཅན་དང་
ཞེས་པ་ནས་སོ། །ལས་ཀྱིས་གནས་པ་བྱིན་ལ་ཞེས་པ་འདིའི་སྤྱི་དོན་ལ་གཉིས་ལས། དང་
པོ་དགོས་པའི་དོན་ནི། དངོས་ཀྱི་དགོས་པ་དགེ་འདུན་རྣམས་ཐུགས་མཐུན་པར་འགྱུར་བ་
དང་། བརྒྱུད་པའི་དགོས་པ་སེམས་མགུ་བ་དེ་བརྟན་མ་བརྟན་རྟོགས་པའོ། །
གཉིས་པ་བསྡུས་པའི་དོན་ལ་བཞི་ལས། དང་པོ་ཡུལ་གང་ལ་སྦྱིན་པ་ནི་ཆོས་བཅུ་
ལྡན་ཏེ། སྔོན་མུ་སྟེགས་ཅན་ཡིན་པ་དང་། ཤཱཀྱ་དང་མེ་པ་རལ་པ་ཅན་མ་ཡིན་པ་དང་།
སེམས་མགུ་བ་ཡིན་པ་དང་། ད་ལྟ་དགེ་བསྙེན་ཉིད་ཡིན་པ་དང་། རབ་ཏུ་འབྱུང་བར་འདོད་
པ་དང་། ཚོགས་སུ་མ་ལངས་པ་དང་། རང་གིས་ལན་གསུམ་གསོལ་བ་འདེབས་པ་དང་།
སྔར་ལས་ཀྱི་གནས་པ་བྱིན་པ་ད་ལྟར་གྱི་གནས་པ་བྱིན་པ་དང་མ་འབྲེལ་བ་དང་། ཐ་སྙད་
དང་ལྡན་པ་དང་། ལུས་ཐ་མལ་པར་གནས་པའོ། །གཉིས་པ་རྟེན་གང་གིས་སྦྱིན་པ་ནི།
དགེ་འདུན་མཚན་ཉིད་བཞི་ལྡན་གྱིས་ཏེ། བཞི་ཡན་ཆད་ཀྱི་གྲངས་ཚང་བ་དང་། ལས་ཀྱི་
ཁ་སྐོང་བར་འོས་པ་དང་། མི་མཐུན་པ་གཉིས་ཀྱིས་མི་མཐུན་པ་མེད་པ་དང་། ལས་བྱེད་པ་

པོ་རང་ཚན་པ་དང་བཅས་པའོ། །གསུམ་པ་ཆོ་ག་གང་གིས་སྦྱིན་པ་ནི། སྦྱོར་དངོས་མཇུག་
གསུམ་སྟེ། སྦྱོར་བ་རང་གིས་གསོལ་བ་ལན་གསུམ་འདེབས་པ་དང་། དངོས་གཞི་གསོལ་
བ་དང་བཞིའི་ལས་དང་། མཇུག་ལས་ཀྱི་མཇུག་སྡུད་བརྗོད་པའོ། ། །
བཞི་པ་དངོས་པོ་གང་སྦྱིན་པ་ནི། མཁན་པོར་འགྱུར་བ་དེས་སྦྱར་བའི་གོས་དང་དགེ་
འདུན་གྱིས་སྦྱར་བའི་ཟས་ཀྱིས་ཟླ་བ་བཞིར་གནས་པའོ། །ཡན་ལག་གི་དོན་ལ། མཐའ་
ཅན་དེ་ལ་ཞེས་པའི་ཊིཀ་ལས། དེ་ལ་ཞེས་བྱ་བ་ནི་དགེ་བསྙེན་ཉིད་དུ་བྱས་པའི་མཐའ་ཅན་
གྱིས་མུ་སྟེགས་ཅན་ལའོ་ཞེས་བཤད་ཅིང་། ལུང་གཞི་དང་ཀརྨ་ཤ་ཏཾ་དང་མདོ་རྩ་འགྲེལ་
ལས། མུ་སྟེགས་ཅན་ལ་ལས་ཀྱིས་གནས་པ་སྦྱིན་ཞེས་གསུངས་ཀྱང་། མུ་སྟེགས་ཅན་ལ་
ལས་ཀྱིས་གནས་པ་བྱིན་པ་ལ་དོན་མེད་དེ། གསོལ་བཞིའི་ལས་ཀྱིས་གནས་པ་སྦྱིན་པའི་
ཡུལ། དགེ་བསྙེན་དེ་ནི་མུ་སྟེགས་མ་ཡིན་ཏེ། སོ་སོ་ཐར་པའི་སྡོམ་ལྡན་ཡིན་པའི་ཕྱིར་དང་།
དཀོན་མཆོག་གསུམ་ལ་སྐྱབས་སུ་འཛིན་པའི་ཕྱིར་རོ། །དེས་ན་ཡུལ་དེ་དགེ་བསྙེན་ཉིད་
ཡིན་ཡང་ལུང་གཞི་དང་མོད་རྩ་འགྲེལ་ལས་མུ་སྟེགས་ཅན་ཞེས་གསུངས་པ་ནི། སྔོན་མུ་
སྟེགས་ཅན་ཡིན་པ་ལ་དགོངས་ཏེ། སྤྲོ་བའི་གཞིའི་ལུང་ཞུ་བ་ལས། སྔོན་མུ་སྟེགས་ཅན་
ཞེས་གསུངས་པས་སོ། །རབ་ཏུ་འབྱུང་བའི་ཕྱིར་ཞེས་པ་ལ་སོགས་པ་འདིའི་སྤྱི་དོན་ལ་
གསུམ་ལས། སྐབས་འདིའི་བར་ཆད་ཀྱི་མཚན་ཉིད་ནི། ལོ་བཅོ་ལྔ་མ་ལོན་པ་བྱ་རོག་སྐྲོད་
མི་ནུས་པ་དང་། བྱ་རོག་སྐྲོད་ནུས་ཀྱང་ལོ་བདུན་མ་ལོན་པའོ། །བྱེད་ལས་ནི་འབོགས་པ་
པོ་ལ་ཉེས་བྱས་བསྐྱེད་པ་དང་། ལོ་བདུན་མ་ལོན་ན་སྡོམ་པ་སྐྱེ་བ་ལ་བར་དུ་གཅོད་པ་སྟེ་
སྔར་བཤད་ཟིན་ཏོ། །དགག་བྱ་ནི་གཞན་རྒྱུད་ཆུད་ཟོས་པ་དང་གཞན་མ་དད་པ་སྐྱེ་བའོ། །
བཀོལ་བ་བྲན་ནོ་ཞེས་པ་འདིའི་སྤྱི་དོན་ལ་གསུམ་ལས། སྐབས་འདིའི་བར་ཆད་ཀྱི་མཚན་
ཉིད་ནི། ཇོ་བོ་མི་ཡིན་པའི་བྲན་དུ་གྱུར་པའོ། །དེ་ཡུལ་ཐག་རིང་པོའམ་དེའི་ཇོ་བོ་ཤིའམ་ཇོ་
བོས་གནང་ན་སྡོམ་པ་གནས་པ་ལ་བར་དུ་གཅོད་པའི་ཆ་ལས་གྲོལ་ཡང་བྲན་དེ་རིགས་ངན་

པའི་ཆ་ལས་མ་གྲོལ་ཏེ་ལྷམ་མཁན་གྱི་བུ་ནི་ཕ་མས་གནང་ཡང་ལྷམ་མཁན་རབ་ཏུ་མི་
དབྱུང་བ་བཞིན་ནོ། །བྱེད་ལས་ནི་སྡོམ་པ་གནས་པ་ལ་རབ་ཏུ་གཅོད་ཅིང་འབོགས་པ་པོ་ལ་
ཉེས་བྱས་བསྐྱེད་པའོ། །དགག་བྱ་ཇོ་བོ་ལ་གནོད་པ་དང་གཞན་མ་དད་པ་སྐྱེ་བའོ། །ཡིན་
ནམ་བཏང་ལ་ཞེས་པ་ལ་སོགས་པ་འདིའི་སྤྱི་དོན་ལ་གསུམ་ལས། སྐབས་འདིའི་བར་ཆད་
ཀྱི་མཚན་ཉིད་ནི། བུ་ལོན་ཆགས་པ་ཆོས་དྲུག་ལྡན་ཏེ། བུ་ལོན་གྱི་བདག་པོ་མི་ཡིན།
གསོན་པོར་གནས་ཡུལ་ཐག་ཉེ་བ་ཡིན། དེའམ་དེ་བས་དབང་ཆེ་བས་གནང་བ་མ་ཡིན་པ་
དང་བཞི་ནི་ཕ་མས་མ་གནང་བ་ལ་སྤྱོད་པའི་གནད་ཀྱིས་སྦྱར་གསུངས་སོ། །གྲགས་སྡེའི་
ཚད་དུ་ཆོག་ཅིང་གཞལ་དགོས་ཡིན་པ་སྟེ། དགག་བྱའི་གནད་ཀྱིས་ཤེས་སོ། །འཇལ་བར་
ཁས་མི་ལེན་ནམ་ཁས་ལེན་ཡང་མི་འཁོར་བ་སྟེ། ཊིཀ་ལས། བུ་ལོན་འཇལ་ནུས་སོ་ཞེས་
དམ་འཆའ་བར་བྱེད་པ་དེ་ནི་རབ་ཏུ་དབྱུང་བར་བྱའོ་ཞེས་པ་དང་། འགྲེལ་ཆུང་ལས། ཕྱིས་
འཇལ་བར་ཁས་ལེན་ཅིང་ཕྱིས་འཁོར་བ་ཙམ་གྱི་ཚོད་ན་རབ་ཏུ་དབྱུང་ཞེས་སོ། །བྱེད་ལས་
ནི་སྔ་མ་བཞིན་ནོ། །དགག་བྱ་ནི་བུ་ལོན་པ་དེ་ལ་གནོད་པ་དང་གཞན་མ་དད་པ་སྐྱེ་བའོ། །
ཡན་ལག་གི་དོན་ནི། ཡིན་ནམ་བཏང་ལ་ཞེས་སོ། །བུ་ལོན་ཅན་ལ་བཀོལ་བ་སྦྱོར་རམ་མི་
སྦྱོར་ཞེ་ན།
ཁ་ཅིག་ན་རེ། འདི་ལ་བཀོལ་བ་མི་སྦྱོར་ཏེ། མིང་ཅན་ལྷག་པའི་ཕྱིར་དང་། མིང་
ཅན་ལ་ཕྱུང་འཇུག་བྱས་པའི་ཕྱིར་ཞེས་ཟེར་ཡང་། དམ་བཅའ་མི་འཐད་དེ། རང་གི་རྣམ་
བཤད་དང་ཊཱི་ཀ་ལས་བཀོལ་བ་བུ་ལོན་ཅན་དང་སྦྱོར་བ་ཤེས་པར་བྱའོ་ཞེས་གསུངས་པ་
དང་འགལ་ལོ། །སྒྲུབ་བྱེད་མི་འཐད་དེ། ཕ་མས་མ་གནང་བ་ཆོས་ཅན། བཀོལ་བ་མི་སྦྱོར་
བར་ཐལ། མིང་ཅན་ལྷག་པའི་ཕྱིར་དང་མིང་ཅན་ལ་ཕྱུང་འཇུག་བྱས་པའི་ཕྱིར་རོ། །མིང་
ཅན་ལྷག་སྟེ་མཇུག་ཏུ་ཡུལ་ཐག་རིང་བ་ནི་མ་གཏོགས་སོ་ཞེས་པ་འདི་ལྷག་པར་ཡོད་པའི་
ཕྱིར་དང་། མིང་ཅན་ལ་ཕྱུང་འཇུག་བྱས་ཏེ། ཕ་མས་མ་གནང་བ་མ་ཡིན་ནམ་ཞེས་པའི་

དགག་ཚིག་ཕྱུང་ནས། ཕ་མས་གནང་ངམ་ཞེས་སྒྲུབ་ཚིག་བཅུག་པའི་ཕྱིར་ཏེ། རྟགས་
གཞུང་གིས་གྲུབ་བོ། །འདོད་ན་བཀོལ་བ་ཕ་མས་གནང་ངམ་ཞེས་སོ། །དེ་ལྟར་བུ་ལོན་
ཅན་ལ་བཀོལ་བ་སྦྱོར་བས། རབ་ཏུ་འབྱུང་བའི་ཕྱིར་ཉེ་བར་འོངས་པ་ལ་བུ་ལོན་ཆགས་པ་
མ་ཡིན་ནམ་ཞེས་དྲི་བར་བྱ་ཞིང་བསྙེན་པར་རྫོགས་པར་བྱེད་པ་དག་གིས་ཀྱང་ངོ་ཞེས་སྦྱར་
རོ། །དེ་ལས་ཚིག་ཅུང་ཟད་བསྒྱུར་ཏེ་དྲི་བར་བསྟན་པའི་ཕྱིར་ཡིན་ནམ་བཏང་ལ་ཞེས་སྨོས་
ཏེ། བཀོལ་བ་སྦྱོར་བ་ནི། ཡིན་ནམ་ཞེས་པའི་མ་ཞེས་པ་མི་གཏོང་སྟེ་མི་བོར་བར་བཞག་
ཅིང་། ཡིན་ནམ་ཞེས་པ་དེ་བཏང་སྟེ་བོར་ལ་མ་དེའི་ཤུལ་དུ་ཁྱོད་ལ་ཞེས་གཞུག་སྟེ། ཁྱོད་ལ་
ལ་ལའི་བུ་ཁོ་ན་མང་ཡང་རུང་ཉུང་ཡང་རུང་ཅུང་ཟད་ཆགས་ཞེས་བྱའོ། །མ་ཞེས་པ་དེ་མི་
གཏོང་སྟེ་མི་བོར་བར་བཞག་པ་དེ་ནི་མེད་དམ་ཞེས་པ་འདི་ཡིན་ཏེ་མ་ཞེས་དགག་པའི་སྒྲ་
དང་མེད་ཅེས་དགག་པའི་སྒྲ་འདི་གཉིས་ནི་རྒྱ་གར་གྱི་སྐད་ལ་སྒྲ་གཅིག་ཉིད་ཡིན་ནོ། །
འདིར་བར་ཆད་འདྲི་བའི་ཚེ་ན། རབ་ཏུ་འབྱིན་པའི་སྐབས་སུ་ནི་ལུང་གཞི་དང་ཀརྨ་ཤ་ཏམ་
ལས། བུ་ལོན་ཆགས་པ་མ་ཡིན་ནམ་ཞེས་དྲི་བར་བྱའོ་ཞེས་གསུངས་ལ། རང་གི་རྣམ་
བཤད་དང་ཊཱི་ཀ་ལས་རབ་ཏུ་འབྱུང་བའི་ཕྱིར་ཉེ་བར་འོངས་པ་ལ་ཁྱོད་ལ་ལ་ལའི་བུ་ལོན་
མང་ཡང་རུང་ཉུང་ཡང་རུང་ཅུང་ཟད་ཆགས་པ་མེད་དམ་ཞེས་དྲི་བར་བྱ་ཞེས་གསུངས་སོ། །
དེས་ན་རབ་ཏུ་འབྱུང་བའི་སྐབས་འདིར་ནི་མ་ཡིན་ནམ་ཞེས་པ་དང་མེད་དམ་ཞེས་
པ་ཆོ་ག་བརྗོད་ཚུལ་དེ་གཉིས་གང་བྱས་ཀྱང་རུང་བའོ། །བསྙེན་རྫོགས་བྱེད་པའི་སྐབས་སུ་
ནི་བུ་ལོན་ཆགས་པ་མ་ཡིན་ནམ་ཞེས་དྲི་བར་མ་གསུངས་ཀྱི། ཁྱོད་ལ་ལ་ལའི་བུ་ལོན་མང་
ཡང་རུང་ཉུང་ཡང་རུང་ཅུང་ཟད་ཆགས་པ་མེད་དམ་ཞེས་དྲི་བར་བྱ་བ་ཉིད་དོ། །ཊིཀ་ལས།
བུ་ལོན་ཅན་ཐམས་ཅད་རབ་ཏུ་དབྱུང་བར་མི་བྱ་བ་ཡང་མ་ཡིན་རབ་ཏུ་བྱུང་ངམ་བསྙེན་
པར་རྫོགས་ནས་བུ་ལོན་འཇལ་ནུས་སོ་ཞེས་དམ་བཅའ་བར་བྱེད་པ་དེ་ནི་རབ་ཏུ་དབྱུང་
བར་བྱའོ་ཞེས་སོ། །འགྲེལ་ཆུང་ལས། འཁོར་བ་ཙམ་གྱི་ཚོད་ན་རབ་ཏུ་དབྱུང་ཞེས་སོ། །ཕ་

མས་མ་གནང་བ་རབ་ཏུ་འབྱིན་པ་སྔར་བཅས་ལ་གནང་ཞིང་། རྗེས་བཅས་ལ་བཀག་པ་སྟེ།
དང་པོ་སྔར་བཅས་ནི། རབ་ཏུ་འབྱུང་བར་འདོད་པ་ཞེས་པ་ནས་བསྟན་ནོ། །ཞག་བདུན་
བསྲེལ་བ་འདི་ལ་ཁ་ཅིག་ན་རེ་ད་ལྟ་ཡང་ལག་ལེན་བྱེད་དེ། གནང་མ་གནང་རྟོགས་པའི་
དགོས་པ་ཡོད་པའི་ཕྱིར་རོ་ཞེས་ཟེར་རོ། །
ཁ་ཅིག་ན་རེ། འོ་ན་བྲན་ཡང་ཞག་བདུན་བསྲེལ་བ་ཐལ། གནང་མ་གནང་རྟོགས་
པའི་དགོས་པ་ཡོད་པའི་ཕྱིར་རོ། །དེས་ན་འདི་ལ་ད་ལྟ་ལག་ལེན་མི་བྱེད་དེ། སྔར་བཅས་
ལ་ཕ་མས་མ་གནང་ཡང་རབ་ཏུ་འབྱིན་དུ་གནང་བ་ནི་ཞག་བདུན་བསྲེལ་བ་འདི་གསུངས་
ཀྱང་། རྗེས་བཅས་ལ་ཕ་མས་མ་གནང་བར་རབ་ཏུ་འབྱིན་པ་བཀག་པའི་ཕྱིར། མ་གནང་
ན་རབ་ཏུ་མི་འབྱིན་པས་རབ་ཏུ་མི་འབྱིན་པ་དེ་ཞག་བདུན་བསྲེལ་ཡང་དོན་མེད་པའི་ཕྱིར་
དང་། གནང་ན་ནི་འོངས་མ་ཐག་ཏུ་རབ་ཏུ་བྱུང་སྟེ་ཞག་བདུན་བསྲེལ་མི་དགོས་པའི་ཕྱིར་
རོ་ཞེས་འཆད་དེ། ཕྱི་མ་དེ་ལེགས་སོ། །ཊི་ཀ་ལས། ཡུལ་ཐག་མི་རིང་བ་ཅན་གྱི་དབང་དུ་
བྱས་ཏེ་སྨྲས་ནས་དེ་ནི་ཡུལ་ཐག་རིང་བ་ཅན་གྱི་དབང་དུ་བྱས་ཏེ་ཡུལ་ཐག་རིང་ན་ཞེས་སོ། །
ཊཱི་ཀ་ལས། ཡང་ཞེས་བྱ་བའི་སྒྲས་ནི་ཞག་བདུན་བསྲེལ་དུ་ཟིན་ཀྱང་ཞེས་བཤད་པས། དེ་
ཡུལ་ཐག་རིང་ན་ཞག་བདུན་བསྲེལ་མི་དགོས་པ་ལ་བསྲེལ་ན་ཡང་དགེ་འདུན་ལ་མ་ཞུས་
པར་རབ་ཏུ་དབྱུང་བར་མི་བྱ་སྟེ་ཞག་བདུན་བསྲེལ་བ་དེས་ཞུས་པའི་གོ་མི་ཆོད་པའི་ཕྱིར་རོ། །
ཡང་ཞེས་པའི་སྒྲ་ནི་ཊཱི་ཀ་ལས་གཞན་འདོད་བཀོད་པ་ལས། ཁ་ཅིག་ནི་ཡང་ཞེས་བྱ་བའི་
སྒྲ་ནི་ཡུལ་ཐག་ཉེ་བ་ཡང་ཞུ་བར་བྱའོ་ཞེས་འཆད་ཀྱང་ཊཱི་ཀའི་རྗེས་སུ་འབྲང་བར་བྱའོ། །
དགེ་འདུན་ལ་མ་ཞུས་པར་ཞེས་པ་ནི་ཡུལ་ཐག་རིང་བས་ཞུ་མི་དགོས་སམ་སྙམ་པའི་
དོགས་པ་བསལ་པ་དང་། གཞི་འགྲེལ་ལས། དགེ་འདུན་ལ་ཞུ་བ་ནི་རྐུན་མ་ཞེས་སྐུར་པ་
འདེབས་པ་སྤང་བའི་ཕྱིར་རོ་ཞེས་སོ། །འདིར་བཤད་པའི་དགེ་འདུན་ལ་ཞུ་བ་འདི་དང་།
སྔར་བཤད་པའི་རབ་ཏུ་འབྱིན་པའི་ཞུ་བ་དེ་གཉིས་གཅིག་གམ་ཐ་དད་ཅན། ཐ་དད་དེ། ཞུ་

བའི་ཚིག་ཐ་དད་པའི་ཕྱིར་དང་། ཞུ་བ་པོ་ཐ་དད་པའི་ཕྱིར་དང་། གང་ཞུ་བའི་ངོ་བོ་ཐ་དད་
པའི་ཕྱིར་རོ། །བྱིན་ན་རུང་ངོ༌། །ཞེས་པ་ནི་ཊཱི་ཀ་ལས། གནང་སྤོབས་ཀྱི་སྒྲ་དེ་དགེ་འདུན་
གྱིས་གནང་ན་སྦྱིན་པ་སྟེ་གཅིག་ལ་མ་ཞུས་ན་ཡང་སྦྱིན་པར་མི་བྱའོ་ཞེས་བཤད་དོ། །འོ་ན་
ལས་ཀྱིས་གནས་པ་བྱིན་པ་དང་ཞག་བདུན་བསྲེལ་བ་འདི་གཉིས་ཀྱི་སྐབས་སུ། སྔ་མ་
ལས་དེའི་ཟན་ནི་དགེ་འདུན་ལས་སོ་ཞེས་ངེས་པར་བྱིན་པའི་སྒྲར་གསུངས་ལ། འདིར་ནི་
བྱིན་ན་རུང་ངོ་ཞེས་གནང་སྤོབས་ཀྱི་སྒྲས་གསུངས་པ་ཁྱད་པར་གྱི་རྒྱུ་མཚན་ཅི་ཞེ་ན། སྔ་མ་
ནི་གསོལ་བཞིའི་ལས་ཀྱིས་གནས་པ་བྱིན་ཟིན་པས་དགེ་འདུན་རྣམས་ཐུགས་མཐུན་པ་
གྲུབ་ཟིན་པའི་ཕྱིར། འདིར་ཐུགས་མཐུན་པ་གྲུབ་མ་ཟིན་པའི་ཕྱིར་ཏེ། ཐུགས་བསྟུན་ཏེ་
གནང་ན་སྦྱིན་པའོ། །
གཉིས་པ་རྗེས་བཅས་ནི་བཀོལ་བ་ཕ་མས་གནང་ངམ་ཞེས་སོ། །འདིའི་སྤྱི་དོན་ལ་
གསུམ་ལས། བར་ཆད་ཀྱི་མཚན་ཉིད་ནི། ཕ་མས་མ་གནང་བ་ཆོས་བཞི་ལྡན་ཏེ། ཕ་མ་
གསོན་པོར་གནས་པ་དང་། མི་ཡིན་པ་སྟེ་ཞུ་བ་ལས་ཕ་མས་མ་གནང་བ་བསྙེན་པར་
རྫོགས་པར་བགྱིས་ཀྱང་ནོངས་པར་མི་འགྱུར་བ་མ་མཆིས་སམ། ཨུ་པ་ལི་ཡོད་དེ། དེའི་ཕ་
མས་དུས་ལས་འདས་པའམ་བྱོལ་སོང་ངམ། ཇོ་བོས་གནང་བར་གྱུར་པའོ་ཞེས་གསུངས་
སོ༑ ༑ཡུལ་ཐག་ཉེ་བས་ཏེ་ཡུལ་ཐག་རིང་བ་ནི་མ་གཏོགས་སོ། །ཞེས་སོ། །དེའམ་དེ་བས་
དབང་ཆེ་བས་གནང་བ་མ་ཡིན་པ་དང་བཞིའོ། །ཕ་མས་གནང་བའམ་དེ་བས་དབང་ཆེ་
བས་གནང་ན་ཡང་རབ་ཏུ་དབྱུང་རུང་སྟེ། ཞུ་བ་ལས་ཇོ་བོས་གནང་བར་གྱུར་པའོ་ཞེས་
གསུངས་པ་དང་། ལུང་ལས་གྲོ་བཞིན་སྐྱེས་བྱེ་བ་ཉི་ཤུ་པའི་བྱུང་བས་ཤེས་ལ། འགྲེལ་ཆུང་
ལས་ཀྱང་ཕ་མ་ལ་མ་དྲིས་ཀྱང་རྒྱལ་པོའི་འབངས་སུ་གཏོགས་པ་ལས་རྒྱལ་པོས་གནང་སྟེ་
བཅུག་ནའང་ཉེས་མེད་དོ་ཞེས་སོ། །བྱེད་ལས་ནི་སྔ་མ་བཞིན་ནོ། །དགག་བྱ་ནི་ཕ་མ་ལ་
གནོད་པ་དང་གཞན་མ་དད་པ་སྐྱེ་བའོ། །ཡན་ལག་གི་དོན་ནི་ལུང་དང་མདོ་རྩ་འགྲེལ་ལས་

དབྱུང་རྫོགས་གཉིས་ཀའི་སྐབས་སུ་ཕ་མས་གནང་ངམ་ཞེས་སྒྲུབ་ཚིག་ཏུ་དྲི་བར་གསུངས་
ལ༑ ཀརྨ་ཤ་ཏམ་ལས་ནི་རབ་ཏུ་དབྱུང་བའི་སྐབས་སུ་ཕ་མས་མ་གནང་བ་མ་ཡིན་ནམ་ཞེས་
དགག་ཚིག་ཏུ་འདྲི་བར་བཤད་དོ། །ཡུལ་ཐག་རིང་བ་ཞེས་པ་ལུང་ལས་ཡུལ་ཐག་རིང་བ་
ཕ་མའི་གཏམ་ཡང་མི་ཐོས་པ་ཞེས་བཤད་པ་ནི་མཚོན་པ་ཙམ་ཡིན་ཏེ། འགྲེལ་ཆུང་ལས།
ཡུལ་ཐག་རིང་བའི་ཚད་ནི་ཕ་མས་དགུག་པར་ཉམས་ཀྱིས་མི་ལྕོགས་ཤིང་མཐུས་མི་ཁུགས་
པ་ཙམ་ལ་བྱའོ་ཞེས་སོ། །
ནད་པ་མ་ཡིན་ནམ་ཞེས་པ་འདིའི་སྤྱི་དོན་ལ་གསུམ་ལས། བར་ཆད་གྱི་མཚན་ཉིད་
ནི༑ ནད་མངོན་གྱུར་གང་ཡང་རུང་བ་དང་ལྡན་པའོ། །བྱེད་ལས་ནི་ཁྱད་པར་དུ་འགྲོ་བ་ལ་
བར་དུ་གཅོད་ཅིང་འབོགས་པ་པོ་ལ་ཉེས་བྱས་བསྐྱེད་པའོ། །དགག་བྱ་ནི་སྡོམ་པ་ཆུད་ཟོས་
པ་དང་རང་གཞན་ལ་གནོད་པའོ། །ཡན་ལག་གི་དོན་ལ་རབ་ཏུ་འབྱིན་པའི་ཚེ་ནད་སྤྱི་ཙམ་
དུ་དྲིས་པས་ཆོག་ལ། བསྙེན་རྫོགས་བྱེད་པའི་ཚེ་ནད་བྱེ་བྲག་ཏུ་ཕྱེ་ནས་འདྲི་དགོས་པ་རྒྱུ་
མཚན་ཅིའི་ཕྱིར་ཞེ་ན། རབ་བྱུང་ནི་ལོ་བདུན་ལོན་པ་ལ་བྱར་རུང་བས་དེའི་ཚེ་ན་ནད་ཅུང་
ཟད་ཙམ་ལ་ཡང་ནད་དུ་འཛིན་པས། ནད་སྤྱི་ཙམ་དུ་དྲིས་པས་ཀྱང་རྟོགས་སླ་བའི་ཕྱིར་
དང༌། བསྙེན་རྫོགས་ལ་ནི་ལོ་ཉི་ཤུ་ཡན་ཆད་ལོན་པ་དགོས་པས། དེའི་ཚེ་ནད་ཅུང་ཟད་
ཙམ་ལ་ནད་དུ་མི་འཛིན་པས་ནད་བྱེ་བྲག་ཏུ་བཀར་ཏེ་མ་དྲིས་ན་རྟོགས་དཀའ་བའི་ཕྱིར་
ཞེས་གསུངས་སོ། །བཀོལ་བ་ཆད་པ་ཡན་ཆད་དོ། །ཞེས་པ་ནས་མདོ་གསུམ་གྱི་བར་ཆད་
བཅུ་གཅིག་ལ་ཐུན་མོང་གི་ཆོས་བརྒྱད་བསྟན་ཏོ། །སྤྲུལ་པའོ་ཞེས་པ་འདིའི་སྤྱི་དོན་ལ་
གསུམ་ལས། བར་ཆད་ཀྱི་མཚན་ཉིད་ནི། མི་མ་ཡིན་གྱིས་གཞན་དུ་སྤྲུལ་པ་སྟེ། གཞི་འགྲེལ་
ལས། སྤྲུལ་པ་ཞེས་བྱ་བ་ནི་ཀླུ་ལ་སོགས་པའོ་ཞེས་སོ། །འགྲེལ་ཆུང་ལས། སྤྲུལ་ནུས་པ་སྟེ་
སྤྲུལ་པ་སྙེམས་པའི་ཕྱིར་ང་རྒྱལ་ཆེ་བས་ཁྲིམས་མི་ཆགས་ཞེས་བཤད་ཀྱང་། མིས་སྤྲུལ་
ནུས་པས་ནི་བར་ཆད་དུ་མི་འགྱུར་ཏེ་དགྲ་བཅོམ་པ་ཉི་མ་གུང་པའི་བྱུང་བས་ཤེས་སོ། །བྱེད་

ལས་ནི་སྡོམ་པ་སྐྱེ་བ་ལ་བར་དུ་གཅོད་ཅིང་འབོགས་པ་པོ་ཉེས་བྱས་བསྐྱེད་པའོ། །དགག་
བྱ་ནི། སངས་རྒྱས་ཀྱི་བསྟན་པའི་སྣོད་མ་ཡིན་པ་རབ་ཏུ་བྱུང་ན་ནི་བསྟན་པ་ཆུད་ཟོས་པར་
འགྱུར་པའོ། །མ་ནིང་ངོ་ཞེས་པ་འདིའི་སྤྱི་དོན་ལ་གསུམ་ལས། བར་ཆད་ཀྱི་མཚན་ཉིད་ནི།
རྟེན་འདོད་ཁམས་པ་གང་ཞིག །དེ་ནི་ཕོ་མོ་གང་དུ་ཡང་མ་གཏོགས་པའི་ཆ་ནས་ཟ་མ་གང་
དང་ཡང་ཆོས་མཚུངས་པ་ཡིན་པའོ། །བྱེད་ལས་དང་དགག་བྱ་ནི་སྔ་མ་བཞིན་ནོ། །ཡན་
ལག་གི་དོན་ལ། ཟླ་བ་ཕྱེད་པ་ནི་ལུང་ལས་ཟླ་བ་ཕྱེད་ཕྱེད་ན་ལུས་འགྱུར་བ་ལ་བཤད་ཅིང་།
ཊིཀ་ལས། ཟླ་བ་ཕྱེད་ཕྱེད་ན་བསམ་པ་འགྱུར་པ་ལ་བཤད་དེ་ཕྱི་མ་ཁྱབ་ཆེ་བ་ཡིན་ནོ། །
གཞི་འགྲེལ་ལས། འཁྱུད་ནས་ལྡང་བའི་མ་ནིང་ནི། སྐྱེས་པ་གཞན་གྱིས་བརྩལ་བ་ན་
དབང་པོ་ལས་སུ་རུང་བ་ལྡང་པར་འགྱུར་བའམ། བུད་མེད་ལ་སོགས་པས་བརྩལ་བ་ན་
དབང་པོ་ལས་སུ་རུང་བ་ལྡང་བར་འགྱུར་བའོ་ཞེས་སོ། །འདི་མ་ཐ་མ་ནི་ཉེས་པ་བསྟེན་ན་
སྡོམ་པ་བླངས་ཀྱང་མི་སྐྱེ་བར་མ་ཟད་ཀྱི་སྔར་དགེ་སློང་ཡིན་ཡང་སྡོམ་པ་བཏང་བར་གྱུར་པ་
སྟེ༑ ཊིཀ་ལས། དགེ་སློང་གི་དངོས་པོའི་སྣོད་མ་ཡིན་པར་འགྱུར་བས་ཞེས་སོ། །ཉེས་པ་མི་
བསྟེན་ན་ནི་ཞུ་འགྲེལ་ལས། ཡན་ལག་སྐྱེས་བཅད་པ་ལ་སོགས་པས་ཉམས་པར་གྱུར་
པའང་ཇི་སྲིད་དུ་འགྱུར་བ་མ་བསྟེན་པ་དེ་སྲིད་དུ་དགེ་སློང་ཉིད་ཡིན་ལ་ཞེས་བཤད་ཅིང་།
ལུང་ཞུ་བ་ལས་ཀྱང་གཅོད་དེ་འཛུད་ན་ཅེར་འགྱུར་སྦོམ་པོར་འགྱུར་རོ་ཞེས་སོ། །རྣམ་པར་
གཏན་ལ་དབབ་པ་བསྡུ་བ་ལས། སྐྱེས་པའི་དབང་པོ་མཚོན་ལ་སོགས་པས་ཆད་པ་གྱུར་
ཅིང་སྐྱེས་པའི་སྤོབས་པ་མི་འབྱུང་བ་ནི། གལ་ཏེ་ཕ་རོལ་པོ་དག་གིས་བདག་ལ་སུན་འབྱིན་
པར་མི་བྱེད་ན་ནི་ཟ་མ་ཁོ་ན་ཡིན་གྱི་མ་ནིང་མ་ཡིན་ནོ། །གལ་ཏེ་སུན་འབྱིན་པར་བྱེད་ན་ནི་
ཟ་མ་དང་མ་ནིང་ཡིན་པར་བརྗོད་པར་བྱའོ་ཞེས་བཤད་དོ། །
རྐུ་ཐབས་སུ་གནས་པའོ་ཞེས་པ་འདིའི་སྤྱི་དོན་ལ་བཞི་ལས། བར་ཆད་ཀྱི་མཚན་
ཉིད་ནི། ཡན་ལག་བཞི་ཚང་བཞི་ལས་སྒྲིབ་བོ། །ཡན་ལག་ལ་བཞི་ལས། གཞིའི་ཡན་

ལག་ལ་གསུམ་སྟེ་གང་དང་ལྷན་ཅིག་ཉམས་སུ་མྱོང་བའི་ཡུལ་དང་། གང་ཉམས་སུ་མྱོང་
བའི་ཆོ་ག་དང་། གང་གིས་ཉམས་སུ་མྱོང་བའི་གང་ཟག་གོ། །དང་པོ་ནི་བསྙེན་རྫོགས་རང་
བཞིན་དུ་གནས་པ་བཞིར་ལོངས་པའི་དགེ་འདུན་ཏེ། ལུང་གཞི་ལས་དགེ་སློང་རང་བཞིན་
གནས་པ་དག་དང་ལྷན་ཅིག །ཞེས་གསུངས་ཤིང་། བཞིར་ལངས་དགོས་པར་འདི་ཉིད་
ལས། དགེ་འདུན་དང་ལྷན་ཅིག་ཅེས་བཤད་པས་སོ། །གང་ཉམས་སུ་མྱོང་བའི་ཆོ་ག་ལ་
གསུམ་སྟེ། ལས་ཀྱི་ཆོ་གའམ་དེ་དང་འདྲ་བ་ཡིན་པ་དང་། བདག་ལ་མ་གནང་བ་ཡིན་པ་
དང་སྐོར་གཉིས་ཡན་ཆད་ཡིན་པའོ། །དང་པོ་ནི། ལས་ཉམས་སུ་མྱོང་བར་གྱུར་པ་ཉིད་ན་
ཞེས་བཤད་ཅིང་འགྲེལ་པ་རྣམས་ལས་རབ་ཏུ་འབྱིན་པའི་ཞུ་བ་ཐོས་པས་ཀྱང་རྐུ་ཐབས་སུ་
གནས་པར་བཤད་པས་སོ། །གཉིས་པ་ནི་རྐུ་ཐབས་ཞེས་པས་བདག་ལ་མ་གནང་པར་
གྲུབ་བོ། །གསུམ་པ་ནི་ལས་གཉིས་ཞེས་པས་སོ། །གང་གིས་ཉམས་སུ་མྱོང་བའི་གང་ཟག་
ནི༑ བསྙེན་པར་མ་རྫོགས་པ་ཡིན་པ་ལ་དེར་འདུ་ཤེས་པ་དང་། བར་ཆད་གཙོ་བོ་གཞན་
དང་མི་ལྡན་པ་དང་། རབ་བྱུང་གི་ཆ་ལུགས་དང་སྤྱོད་ལམ་འདྲ་བ་ཡིན་པ་སྟེ། བསྙེན་པར་
རྫོགས་པའི་ཆོ་ག་མ་བྱས་པ་ཉིད་དམ་མ་ཆགས་པ་ཉིད་དུ་ཤེས་ལ་ཞེས་པ་དང་། མི་མ་ཡིན་
པ་དང་སྤྲུལ་པ་དང་མ་ནིང་ལ་སོགས་པ་བར་ཆད་གཙོ་བོ་གཞན་དང་ལྡན་ན་དེའི་རྐྱེན་གྱིས་
ཆུད་ཟོས་ཀྱི་དགག་བྱ་མེད་པའི་ཕྱིར་དང་། ལུང་གི་གླིང་གཞི་ལས་ཆ་ལུགས་འདྲ་བ་ལ་
བརྟེན་ནས་གསུངས་ཤིང་། ལུང་ཞུ་བ་ལས་རང་གི་རྟགས་བླངས་ཏེ་ལན་གཉིས་ལན་གསུམ་
དུ་གསོ་སྦྱོང་གི་ལས་ཉམས་སུ་མྱོང་བར་གྱུར་པ་ཞེས་གསུངས་པ་དང་། གཞི་འགྲེལ་ལས།
རྐུ་ཐབས་སུ་གནས་པ་ཞེས་བྱ་བ་ནི་འདིར་རང་གིས་རྟགས་བླངས་པ་སྡོམ་པ་མ་ཐོབ་པའོ་
ཞེས་བཤད་པས་སོ། ། །
གཉིས་པ་བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལམ་འཁྲུལ་བ་སྟེ་
ཤེས་ལ་ཞེས་པས་སོ། །ཀུན་སློང་བསམ་པ་ཐག་པ་ནས་ལས་སམ་ལས་དང་འདྲ་བར་

ཉམས་སུ་མྱོང་བར་འདོད་པ་རྒྱུན་མ་ཆད་པ་སྟེ། བཞེད་གད་ཀྱི་དངོས་པོ་གང་གིར་ཡང་མི་
འགྱུར་ཞེས་པ་དང་། ཉམས་སུ་མྱོང་བར་འདོད་པ་ནི་སྐབས་ཀྱིས་གྲུབ་ཅིང་རྒྱུན་མ་ཆད་པ་
དགོས་ཏེ། བཏང་བ་ཡང་ངོ་ཞེས་པའི་གནད་ཀྱིས་སོ། །གསུམ་པ་སྦྱོར་བའི་ཡན་ལག་ནི།
གནས་གཅིག་ཏུ་སྤྱོད་ལམ་མཐུན་པས་ལས་ཀྱི་ཆོ་ག་ཉམས་སུ་མྱོང་བར་རྩོམ་པ་སྟེ། ལྷན་
ཅིག་ཅེས་སོ། །བཞི་པ་མཐར་ཐུག་གི་ཡན་ལག་ནི། ཆོ་ག་དེའི་ཚིག་ཟོས་ཤིང་དོན་གོ་བས་ཏེ།
ཉམས་སུ་མྱོང་བར་གྱུར་པ་ཉིད་ན་ཞེས་སོ། །བྱེད་ལས་དང་དགག་བྱ་ནི་སྔར་སྤྲུལ་པ་ལ་
བཤད་པ་བཞིན་ཏེ། དེ་ལས་ཁྱད་པར་ནི། རྐུ་ཐབས་ལས་སྒྲིབ་རྫོགས་ལ་ཚེ་འདིར་ནི།
སྡོམ་པའི་རྒྱུན་གྱི་དང་པོ་སྐྱེ་མིན་ཡང་། རྐུ་ཐབས་ལས་སྒྲིབ་རྫོགས་པའི་དགེ་ཚུལ་ལ། སྡོམ་
རྒྱུན་སྐད་ཅིག་ཕྱི་མའི་སྡོམ་པ་སྐྱེ་ཞེས་བཟུང་སྟེ། དགེ་ཚུལ་རྐུ་ཐབས་སུ་གནས་ན་བསྡོམ་
བྱའི་ཉེས་བྱས་སུ་འགྱུར་ཏེ། དེས་དེའི་སྡོམ་པ་གཏང་བར་མི་འགྱུར་བས། དེའི་སྡོམ་པ་སྐད་
ཅིག་སྔ་ཕྱི་འགག་སྐྱེ་བྱེད་པ་སྟེ། ཚུལ་འདི་ནི་མཚམས་མེད་དང་ཕམ་པ་བྱུང་བ་ལ་སོགས་པ་
གཞན་ལ་ཡང་ཅི་རིགས་པར་སྦྱར་ཏེ་གོ་བར་བྱའོ། །
ཡན་ལག་གི་དོན་ལ། ལན་གཉིས་ཞེས་པ་ནི། ལུང་གཞི་ལས། གསོ་སྦྱོང་གི་ལས་
ལན་གཉིས་ལན་གསུམ་ཉམས་སུ་མྱོང་བར་གྱུར་ན། རྐུ་ཐབས་སུ་གནས་པ་ཡིན་ནོ་ཞེས་
གསུངས་ཀྱང་། ལན་གསུམ་ཞེས་པ་རྒྱུན་བསྟན་པ་ཡིན་གྱི། ལན་གཉིས་ཀྱིས་རྐུ་ཐབས་སུ་
གནས་པར་གྱུར་པ་སྟེ། གཏམ་གྱི་གཞི་ལས། རྐུ་ཐབས་སུ་གནས་པར་རབ་ཏུ་དབྱུང་བར་
མི་བགྱི་བསྙེན་པར་རྫོགས་པར་མི་བགྱི་བའི་གཞི་དེ་ཉིད་ཀྱིས་རབ་ཏུ་དབྱུང་བ་དང་བསྙེན་
པར་རྫོགས་པར་བགྱི་བ་མཆིས་སམ། ཡོད་དེ་ལན་གཉིས་ལན་གསུམ་གྱིས་གསོ་སྦྱོང་གི་
ལས་ཉམས་སུ་མྱོང་བར་གྱུར་པ་དེ་ནི་རབ་ཏུ་དབྱུང་བར་མི་བྱ་བསྙེན་པར་རྫོགས་པར་མི་བྱ་
ཡི༑ ལན་གཅིག་རྐུ་ཐབས་སུ་གསོ་སྦྱོང་ཉམས་སུ་མྱོང་བར་གྱུར་པ་དེ་ནི་རབ་ཏུ་དབྱུང་བར་
བྱ་བསྙེན་པར་རྫོགས་པར་བྱའོ། །ཞེས་གསུངས་པས་ལན་གཉིས་ཀྱིས་རྐུ་ཐབས་སུ་གནས་

པར་འགྲུབ་སྟེ། ལན་གསུམ་ཡན་ལག་ཏུ་དགོས་ན་ལན་གཉིས་ཉམས་སུ་མྱོང་བ་ནི་རབ་ཏུ་
དབྱུང་བར་བྱ་ཞེས་གསུང་བར་རིགས་པ་ལས། ལན་གཅིག་ཉམས་སུ་མྱོང་བ་ནི་རབ་ཏུ་
དབྱུང་བར་བྱ་ཞེས་གསུངས་སོ། །ལུང་གཞི་ལས་གསོ་སྦྱོང་གི་ལས་ཉམས་སུ་མྱོང་ན་ཞེས་
གསུངས་ཀྱང་། ལས་ཞེས་འདིར་སྨོས་པ་ནི། གཞི་ལས་གསོ་སྦྱོང་ཞེས་གསུངས་པས་དེ་
དགེ་འདུན་དང་འབྲེལ་བའི་ལས་ཐམས་ཅད་ཀྱང་མཚོན་པ་སྟེ། ཞུ་བ་ལས། བསྙེན་པར་མ་
རྫོགས་པར་དགེ་འདུན་གྱི་ལས་གསོ་སྦྱོང་ངམ་དགག་དབྱེའམ་གང་ཟག་བཅུ་གཉིས་བསྐོ་
བ་དག་ཉམས་སུ་མྱོང་བར་གྱུར་ན། རྐུ་ཐབས་སུ་གནས་པ་ཡིན་ནོ་ཞེས་གསུངས་སོ། །ལུང་
དེས་ནི་ལས་སྔ་ཕྱི་གཉིས་རིགས་མཐུན་མི་དགོས་པར་ཡང་གྲུབ་བོ། །ཊིཀ་ལས། དགེ་
འདུན་ལ་རག་ལས་པ་རབ་ཏུ་འབྱུང་བ་ཞུ་བ་ལས་སོགས་པ་ཉམས་སུ་མྱོང་བར་གྱུར་ན་
ཡང་རྐུ་ཐབས་སུ་གནས་པ་ཉིད་ཡིན་ནོ། །ཞེས་བཤད་དོ། །ཊཱིཀ་ལས། གཞན་འདོད་པ་
བཀོད་པ་ལས་ལ་ལ་ནི་ལས་ཉམས་སུ་མྱོང་བས་རྐུ་ཐབས་སུ་གནས་པ་ཉིད་ཡིན་གྱི། ཕྲལ་
གྱི་བྱ་བ་ཉམས་སུ་མྱོང་བས་ནི་མ་ཡིན་ནོ་ཞེས་ཟེར་རོ། །བླ་མ་རྣམས་ཀྱང་དེའི་རྗེས་སུ་
འབྲང་སྟེ། ཊཱིཀའི་བཞེད་པ་རབ་ཏུ་འབྱུང་བ་སྔགས་ཉམས་སུ་མྱོང་བས་ཀྱང་རྐུ་ཐབས་སུ་
གནས་པ་ཉིད་ཡིན་པ་འདི་མི་འཐད་དོ། །ལུང་ལས་དངོས་སུ་ནི་མ་གསུངས་ལ། མདོར་
བསྡུས་སྦྱར་ན་ཡང་མི་རིགས་ཏེ། མདོར་བསྡུས་ནི་རྒྱུ་མཚན་འདྲ་བ་ལ་སྦྱོར་བ་ཡིན་ལ།
ལས་དང་སྔགས་རྒྱུ་མཚན་མི་མཚུངས་པའི་ཕྱིར་རོ། །
དེ་ལྟར་རིགས་པས་བརྟགས་ན་ཊི་ཀའི་བཤད་པ་དེ་མི་འཐད་པ་འདྲ་བར་སྣང་ཡང་
འདུལ་བ་འདི་ལ་རིགས་པ་བས་ཀྱང་གཞུང་གཙོ་སྟེ། ཊཱི་ཀ་དང་མཐུན་པར་རང་གི་རྣམ་
བཤད་ལས་ཀྱང་། རབ་ཏུ་འབྱུང་བ་ཞུ་བ་ལ་སོགས་པ་དེ་ཐམས་ཅད་དགེ་འདུན་ལ་རག་
ལས་པའི་ཕྱིར་ལས་ཀྱི་ཕྱོགས་པ་ཉིད་དོ། །དེ་བས་ན་ལས་ཀྱི་ཚིག་ཀྱང་འདིར་དཔེར་རྟོགས་
པར་བྱའོ། །དེ་ལྟར་ན་རབ་ཏུ་དབྱུང་བ་ཞུ་བ་དང་སྤོ་བ་ལ་སོགས་པ་ཞུ་བ་ཉམས་སུ་མྱོང་བ་

ལ་རྐུ་ཐབས་སུ་གནས་པ་ཉིད་རྣམ་པར་གནས་པ་ཡིན་ནོ། །ཞེས་བཤད་ཅིང་། དོན་དེ་དང་
མཐུན་པར་འགྲེལ་ཆུང་ལས་ཀྱང་བཤད་པས། འགྲེལ་པ་གསུམ་པོ་དེ་བཙན་པར་བྱ་སྟེ།
ལག་ལེན་དོག་མཐའ་གཟུང་བར་བྱའོ། །མུ་སྟེགས་ཅན་ཞུགས་པའོ་ཞེས་པ་འདིའི་སྤྱི་དོན་
ལ་གསུམ་ལས། བར་ཆད་ཀྱི་མཚན་ཉིད་ནི། ཡན་ལག་དྲུག་ཚང་བའམ་ཡན་ལག་གསུམ་
ཚང་བའི་ལས་སྒྲིབ་སྟེ་གཞུང་དུ་ཤེས་པར་འགྱུར་རོ། །བྱེད་ལས་ནི་སྔ་མ་བཞིན་ནོ། །དགག་
བྱ་ནི། སངས་རྒྱས་ཀྱི་བསྟན་པ་སྣོད་མ་ཡིན་པ་ལ་བཞག་པས་བསྟན་པ་ཉམས་པར་འགྱུར་
བ་དང་མུ་སྟེགས་དང་སྤྱོད་ཚུལ་འདྲེས་པའོ། །
ཡན་ལག་གི་དོན་ལ། མུ་སྟེགས་ཅན་ཞུགས་པ་ལ་རིགས་གཉིས་ཡོད་དེ། སྐྱ་རེངས་
དང་པོ་ཤར་བའི་མཐའ་ཅན་དང་། ལས་ཉམས་སུ་མྱོང་བའི་མཐའ་ཅན་ནོ། །དང་པོ་ནི།
ཡན་ལག་དྲུག་ཚང་བའི་ལས་སྒྲིབ་སྟེ་གཞུང་ན་གསལ་ལོ། །དེ་ཡང་རབ་ཏུ་བྱུང་བ་འདི་ཡང་
དག་པར་བླངས་པ་ཞེས་པ་གཞི་འགྲེལ་ལས་མུ་སྟེགས་གང་གིས་རབ་ཏུ་བྱུང་བ་འདི་ཡང་
དག་པར་བླངས་པ་ཞེས་སོ། །ཆོས་གོས་འདི་བོར་ཏེ་རྒྱལ་མཚན་དེས་ཞེས་སྨོས་ལ། ལྟ་བ་
འདི་བོར་ཏེ་མུ་སྟེགས་ཀྱི་ལྟ་བ་དེས་ཞེས་མ་སྨོས་པ་ནི། དང་པོ་ཉིད་ནས་མུ་སྟེགས་ཀྱི་ལྟ་བ་
དང་ལྡན་ན་ནང་པས་སངས་རྒྱས་པའི་ལྟ་བ་དང་པོ་ནས་མེད་པའི་ཕྱིར་དང་། གོས་ལ་ནང་
བ་དང་ཕྱི་བ་གཉིས་ཀའི་གོས་དུས་གཅིག་ཏུ་གོན་དུ་བཏུབ་ཀྱང་། ལྟ་བ་ལ་མུ་སྟེགས་པའི་
ལྟ་བ་དང་ལྡན་ན་ཆོས་འདི་བའི་ལྟ་བ་མེད་པར་གྲུབ་སྟེ། རྣམ་འགྲེལ་ལས། རྟོག་གཉིས་
གཅིག་ཆར་འཇུག་པ་མེད། །འདི་ལྟར་རྣམ་པར་རྟོག་པ་རྣམས། །རིམ་གྱིས་འབྱུང་བར་ཡང་
དག་རྟོགས། །ཞེས་བཤད་པ་བཞིན་ནོ། །
གཉིས་པ་ནི་ཡན་ལག་གསུམ་ཚང་བ་སྟེ། རབ་ཏུ་འབྱུང་བ་འདི་ཡང་དག་པར་བླངས་
པ་དང་། མུ་སྟེགས་ཀྱི་ལྟ་བ་དེ་དང་ལྡན་པ་དང་། ལས་ལན་གཉིས་ཉམས་སུ་མྱོང་བ་དང་
གསུམ་ལྡན་ཡིན་ཏེ། དེ་མ་བྱས་པ་རྐུ་ཐབས་དང་འདྲའོ། །ཞེས་པས་བསྟན་ཏོ། །དེའི་དོན་

འདི་ཆོས་གོས་འདི་བོར་ཏེ་ཞེས་པ་ལ་སོགས་པ་འོག་མ་བཞི་པོ་དེ་མ་བྱས་པ་ཡང་རབ་ཏུ་
བྱུང་བ་འདི་ཡང་དག་པར་བླངས་པ་མུ་སྟེགས་ཅན་གྱི་ལྟ་བ་དེ་དང་ལྡན་ཞིང་ལན་གཉིས་སུ་
དགེ་འདུན་དང་ལྷན་ཅིག་ལས་ལན་གཉིས་ཉམས་སུ་མྱོང་བ་སྟེ་ཡན་ལག་གསུམ་ཚང་ན་མུ་
སྟེགས་ཅན་ཞུགས་པ་ཡིན་ནོ། །འདིར་ལས་ལན་གཉིས་ཉམས་སུ་མྱོང་བ་ཡན་ལག་ཏུ་
དགོས་པ་ཡིན་ཏེ། དཔེར་ན་རྐུ་ཐབས་སུ་གནས་པ་ལ་ལས་ལན་གཉིས་ཉམས་སུ་མྱོང་བ་
ཡན་ལག་ཏུ་དགོས་པ་དང་འདྲའོ་ཞེས་པའོ། །དེ་མ་བྱས་པ་ཡང་རྐུ་ཐབས་དང་འདྲའོ་ཞེས་
པ་འདི་ལ་རབ་ཏུ་བྱུང་བ་འདི་ཡང་དག་པར་བླངས་པ་ཡན་ལག་ཏུ་དགོས་པར་ཊཱི་ཀ་ལས་
མ་བཤད་ཀྱང་དེ་ཡན་ལག་ཏུ་དགོས་པའི་གཞུང་ནི། གཞི་འགྲེལ་ལས། མུ་སྟེགས་ཅན་
གང་གིས་རབ་ཏུ་བྱུང་བ་འདི་ཡང་དག་པར་བླངས་ལ་མུ་སྟེགས་ཀྱི་ལྟ་བ་དེ་དང་ལྡན་ཅིང་
ལན་གཉིས་སུ་དགེ་འདུན་དང་ལྷན་ཅིག་ལས་ཉམས་སུ་མྱོང་བར་འགྱུར་བ་གང་ཡིན་པའོ་
ཞེས་བཤད་དོ། །
འོ་ན་འདི་དང་རྐུ་ཐབས་སུ་གནས་པ་ལ་ཁྱད་པར་ཅི་ཞེ་ན། འདི་ལ་ནི་རབ་ཏུ་བྱུང་བ་
འདི་ཡང་དག་པར་བླངས་པ་དང་མུ་སྟེགས་ཀྱི་ལྟ་བ་དང་ལྡན་པ་ཡན་ལག་ཏུ་དགོས་ལ། རྐུ་
ཐབས་སུ་གནས་པ་ལ་ནི་དེ་གཉིས་ཡན་ལག་ཏུ་མི་དགོས་ཏེ། རབ་ཏུ་བྱུང་བ་གཏན་མ་
བླངས་པས་ལས་ལན་གཉིས་ཉམས་སུ་མྱོང་ན་ཡང་རྐུ་ཐབས་སུ་འགྱུར་བའི་ཕྱིར་དང་།
རྣམ་འབྱེད་འགྲེལ་ལས་རྐུ་ཐབས་སུ་གནས་པ་ཞེས་བྱ་བ་ནི་ཡང་དག་པའི་ལྟ་བ་དང་ལྡན་
དུ་ཟིན་ཀྱང་ཞེས་གསུངས་སོ། །མ་བསད་པ་དང་ཞེས་པ་ལ་སོགས་པས་མཚམས་མེད་ལྔ་
བསྟན་ཏོ། །
འདིའི་སྤྱི་དོན་ལ་བཞི་ལས། བར་ཆད་ཀྱི་མཚན་ཉིད་ལ། མ་བསད་པའི་མཚམས་
མེད་ཀྱི་མཚན་ཉིད་ནི། གསོད་བྱེད་རང་གི་ལུས་བསྐྱེད་པའི་ཟླ་མཚན་གང་ལས་བྱུང་བའི་
མི་བསད་པའི་སྡིག་པའི་ལས་སྒྲིབ་ངོ་བོ་ཡོངས་སུ་རྫོགས་པའོ། །དེ་ལ་ཡན་ལག་བཞི་སྟེ་

གཞི་དང་བསམ་སྦྱོར་མཐར་ཐུག་གོ། །གཞི་ལ་གཉིས་ལས། གང་བསད་བའི་ཡུལ་ནི།
གསོད་བྱེད་རང་གི་ལུས་བསྐྱེད་པའི་ཟླ་མཚན་གང་ལས་བྱུང་བའི་མི་ཡིན་པ་སྟེ། མཛོད་
ལས། གང་གི་ཟླ་མཚན་ལས་བྱུང་མ་ཞེས་སོ། །གང་གིས་གསོད་པའི་རྟེན་ནི། ཟ་མ་དང་མ་
ནིང་ལས་གཞན་པའི་མི་གང་ཞིག་ཤེས་པ་རང་བཞིན་དུ་གནས་པ་སྟེ། མཛོད་ལས། ཟ་མ་
སོགས་ལ་མི་འདོད་དོ། །ཞེས་པ་ལ་སོགས་པ་བཤད་དོ། །བསམ་པ་ནི་འདུ་ཤེས་གཞི་དེ་
དག་ལ་མ་འཁྲུལ་ཞིང་། ཀུན་སློང་རང་གི་མ་བསོད་པར་འདོད་པ་རྒྱུན་མ་ཆད་པའོ། །སྦྱོར་
བ་ནི་རང་ངམ་བསྐོས་པས་རང་གི་མ་གསོད་པར་ཞུགས་པའོ། །མཐར་ཐུག་ནི་མའི་སྲོག་གི་
དབང་པོ་འགགས་པའོ། །ཕ་བསད་པའི་མཚམས་མེད་ཀྱི་མཚན་ཉིད་ནི། གསོད་བྱེད་རང་
གི་ལུས་བསྐྱེད་པའི་ཁུ་བ་གང་ལས་བྱུང་བའི་མི་བསད་པའི་སྡིག་པའི་ལས་སྒྲིབ་ངོ་བོ་
ཡོངས་སུ་རྫོགས་པའོ། །
དེ་ཡང་ཕྲན་ཚེགས་འགྲེལ་ལས། ཕ་ནི་མངལ་འཛིན་པའི་ཚེ་ཕའི་ཁུ་བ་ལས་དེའི་
ལུས་གྲུབ་པ་ཡིན་ཞེས་སོ། །གཞི་དང་བསམ་སྦྱོར་མཐར་ཐུག་ནི་མ་བསད་པ་བཞིན་ཏེ་
སྐབས་ཀྱི་དོན་བསྒྱུར་ཏེ་སྦྱར་རོ། །དགྲ་བཅོམ་པ་བསད་པའི་མཚམས་མེད་ཀྱི་མཚན་ཉིད་ནི།
ལས་སྒྲིབ་ངོ་བོ་ཡོངས་རྫོགས་གང་ཞིག་དགྲ་བཅོམ་འབྲས་གནས་བཀྲོངས་པའི་མཐར་
ཐུག་གྲུབ་པ་ལས་གྱུར་པའོ། །དེ་ལ་ཡན་ལག་བཞི་ལས། གཞི་ལ་གཉིས་ཏེ། གང་བསད་
པའི་ཡུལ་དང་། གང་གིས་གསོད་པའི་རྟེན་ནོ། །དང་པོ་ནི། སྦྱོར་བའི་དུས་ན་དགྲ་བཅོམ་
པ་ཡིན་པ་སྟེ། མཛོད་ལས། བསྣུན་འོག་དགྲ་བཅོམ་པ་ལ་མིན་ཞེས་སོ། །གང་གིས་གསོད་
པའི་རྟེན་དང་བསམ་སྦྱོར་མཐར་ཐུག་ནི་མ་བསད་པ་བཞིན་ཏེ་སྐབས་ཀྱི་དོན་བསྒྱུར་ཏེ་
སྦྱར་རོ། །དགེ་འདུན་གྱི་དབྱེ་ན་བྱས་པའི་མཚམས་མེད་ཀྱི་མཚན་ཉིད་ནི། འཁོར་ལོའི་
དབྱེ་ན་བྱས་པའི་སྡིག་པའི་ལས་སྒྲིབ་ངོ་བོ་ཡོངས་སུ་རྫོགས་པའོ། །དེ་ཡང་ཡན་ལག་བཞི་
ཡོངས་སུ་ཚང་བ་སྟེ། གཞི་དང་བསམ་པ་དང་། སྦྱོར་བ་དང་། མཐར་ཐུག་པའི་ཡན་ལག་

ཚང་བའོ། །གཞིའི་ཡན་ལག་ལ་ལྔ་ལས། དང་པོ་གང་དུ་དབྱེ་བའི་གནས་ནི། ཛམྦུའི་གླིང་
ཡིན་པ་དང་། མཚམས་གཅིག་གི་ནང་ཡིན་པ་དང་། སྟོན་པ་མངོན་སུམ་དུ་བཞུགས་པ་
ལས་གཞན་ཡིན་པ་སྟེ། མཛོད་ལས། ཛམྦུའི་གླིང་ནའོ་ཞེས་པ་དང་། མཚམས་མ་བཅད་པ་
དག་ཏུ་ཡང་། འཁོར་ལོའི་དབྱེན་ནི་མི་འབྱུང་ངོ་ཞེས་པ་དང་། གཞན་དུ་ཞེས་སོ། །རིགས་
པས་ཀྱང་གླིང་གཞན་ན་འགྲན་ཟླ་སྟོན་པ་མེད་པའི་ཕྱིར་དང་། མཚམས་ཐ་དད་ཡིན་ན་
མཚམས་ཀྱི་སྒོ་ནས་རྟག་ཏུ་ཕྱེ་ཟིན་པའི་ཕྱིར་དང་། སྟོན་པ་མངོན་སུམ་དུ་བཞུགས་པ་ཉིད་
དུ་ནི་སྟོན་པའི་གཟི་བརྗིད་ཀྱིས་དགེ་འདུན་བྱེ་བ་མི་སྲིད་པའི་ཕྱིར་རོ། །
གཉིས་པ་གང་དག་དབྱེ་བའི་ཡུལ་ནི་སོ་སོའི་སྐྱེ་བོའི་དགེ་འདུན་ཡིན་པ་དང་། ཕས་
བཞི་ཚུས་བཞི་བརྒྱད་ཡན་ཆད་ཀྱི་གྲངས་ཚང་བ་དང་། ལས་ཀྱི་ཁ་སྐོང་བར་འོས་པ་སྟེ།
མཛོད་ལས། བྱིས་པ་རྣམས་ཞེས་པ་དང་། ཛམྦུའི་གླིང་ནའོ། །དགུ་སོགས་ཀྱི་ཞེས་དབྱེན་
བྱེད་པ་པོ་དགུར་གསུངས་པས། དབྱེན་བྱ་བའི་ཡུལ་བརྒྱད་ཡིན་པར་བསྟན་པ་དང་། དབྱེན་
རྗེས་སུ་སྒྲུབ་པ་ནི་གསོལ་བ་དང་འདྲའོ། །ཞེས་གསུངས་སོ། །རིགས་པས་ཀྱང་འཕགས་པ་
ཡིན་ན་ཆོས་མ་ཡིན་པ་ལ་ཆོས་ཡིན་སྙམ་དུ་ལྟ་བ་ཕྱིན་ཅི་ལོག་མི་སྐྱེ་བའི་ཕྱིར་དང་། བརྒྱད་
མ་ཚང་ན་ཕན་ཚུན་གཉིས་ཀ་དགེ་འདུན་དུ་ལོངས་པ་མི་ཚང་བའི་ཕྱིར་དང་། ལས་ཀྱི་ཁ་
སྐོང་བར་མི་འོས་ན་ལས་མི་འཆགས་པ་བཞིན་དུ་དགེ་འདུན་གྱི་དབྱེན་མི་འཆགས་པའི་
ཕྱིར་རོ། །གསུམ་པ་གང་གི་ཚེ་འབྱེད་པའི་དུས་ནི། བསྟན་པ་ལ་སྐྱོན་བྱུང་བའི་དུས་ཡིན་པ་
དང་། མཆོག་ཟུང་གཅིག་བསྐོས་པའི་དུས་ཡིན་པ་དང་། སྟོན་པ་མྱ་ངན་ལས་འདའ་ཀའམ་
འདས་ཟིན་མ་ཡིན་པ་སྟེ། མཛོད་ལས། དང་པོ་མཐའ་སྐྱོན་ཟུང་གཅིག་གི །སྔ་རོལ་ཐུབ་པ་
ནོངས་པ་དང་། །ཞེས་སོ། ། རིགས་པས་ཀྱང་། བསྟན་པ་ལ་སྐྱོན་བྱུང་བའི་སྔ་རོལ་དུ་དགེ་
འདུན་བྱེ་བ་མི་སྲིད་པའི་ཕྱིར་དང་། མཛོད་འགྲེལ་ལས། ཉན་ཐོས་མཆོག་ཟུང་གཅིག་དེས་
ཕྱིར་སྡུམ་པར་བྱེད་པའི་ཕྱིར་དང་། སྟོན་པ་མྱ་ངན་ལས་འདའ་ཀའི་ཚེ་ན་དགེ་འདུན་ཤ་

གཅིག་པ་ཉིད་ཡིན་པའི་ཕྱིར་དང་སྟོན་པ་ཡོངས་སུ་མྱ་ངན་ལས་འདས་ན་འགྲན་ཟླ་སྟོན་པ་
མེད་པའི་ཕྱིར་རོ་ཞེས་བཤད་དོ། །བཞི་པ་གང་གིས་འབྱེད་པའི་རྟེན་ནི། ལས་ཀྱི་ཁ་སྐོང་
བར་འོས་པ་སྟེ། དགེ་འདུན་གྱི་དབྱེན་ལ་ཡང་འོས་པ་མ་ཡིན་པས་ཚུལ་ཤིང་འབྲིན་པ་མི་
ཆགས་སོ། །ཞེས་པ་དང་། མཛོད་ལས། དགེ་སློང་ལྟ་སྤྱོད་ཚུལ་ལྡན་པས། འབྱེད་དོ་ཞེས་
སོ༑ །ལྔ་པ་གང་ལས་དབྱེ་བའི་དོན་ནི། ཆོས་ལས་ཆོས་མ་ཡིན་པའི་ཕྱོགས་སུ་སྟེ། ཆོས་མ་
ཡིན་པ་ལས་ཆོས་ཀྱི་ཕྱོགས་སུ་བསྡུམས་ན་ནི། ལུང་གཞི་ལས། དགེ་འདུན་བྱེ་བ་སླར་
བསྡུམས་བྱེད་ན་བསོད་ནམས་མང་པོ་ཚད་མེད་ཅིང་གྲངས་མེད་པ་བསྐྱེད་པར་འགྱུར་རོ་
ཞེས་གསུངས་སོ། །
གཉིས་པ་བསམ་པའི་ཡན་ལག་ནི། འདུ་ཤེས་གཞིའི་ཡན་ལག་དེ་དག་ལ་མ་འཁྲུལ་
བ་དང་། ཀུན་སློང་བསམ་པ་ཐག་པ་ནས་དགེ་འདུན་འབྱེད་པར་འདོད་པ་རྒྱུན་མ་ཆད་པའོ། །
གསུམ་པ་སྦྱོར་བ་ནི་ལུས་ངག་གིས་དགེ་འདུན་འབྱེད་པར་ཞུགས་པའོ། །བཞི་པ་མཐར་
ཐུག་ནི་ཆོས་ལས་ཆོས་མ་ཡིན་པའི་ཕྱོགས་སུ་ཕྱེད་པ་སྟེ། མཛོད་ལས། སྟོན་དང་ལམ་
གཞན་ལ་བཟོད་པ། བྱེ་བའོ་ཞེས་གསུངས་སོ། །དེ་བཞིན་གཤེགས་པ་ལ་ངན་སེམས་ཀྱིས་
ཁྲག་ཕྱུང་བའི་མཚམས་མེད་ཀྱི་མཚན་ཉིད་ནི། ལས་སྒྲིབ་ངོ་བོ་ཡོངས་རྫོགས་གང་ཞིག་
རྫོགས་པའི་སངས་རྒྱས་ལ་བསད་སེམས་ཀྱི་སྐུ་མཚལ་ཕྱུང་བ་ལས་གྱུར་པའོ། །མཛོད་
ལས། སངས་རྒྱས་བརྡེག་པར་སེམས་ལ་མིན་ཞེས་སོ། །བྱེད་ལས་དང་དགག་བྱ་ནི། རྐུ་
ཐབས་སུ་གནས་པ་ལ་སྔར་བཤད་པ་བཞིན་ནོ། །མཚོན་པའི་དོན་ནི་ཉེ་བའི་མཚམས་མེད་
ལྔ་སྟེ། མཛོད་ལས། མ་དགྲ་བཅོམ་མ་སུན་བྱས་དང་། །བྱང་ཆུབ་སེམས་དཔའ་ངེས་གནས་
དང༌། །སློབ་པ་བསད་དང་དགེ་འདུན་གྱི། །འདུ་བའི་སྒོ་ནི་འཕྲོག་པ་དང་། །མཚམས་མེད་
པ་དང་ཆ་འདྲ་བ། །ལྔ་པ་མཆོད་རྟེན་འཇིག་པ་ཡིན་ཞེས་སོ། །འཕགས་པ་ཐོགས་མེད་ནི།
ཉེ་བའི་མཚམས་མེད་འདི་ལ་ལྔའི་གྲངས་ངེས་མི་བཞེད་དེ་སའི་དངོས་གཞི་ལས། དགྲ་

བཅོམ་མའམ་མ་ཉིད་སུན་བྱས་དང་། །སྲིད་མཐའི་སེམས་དཔའ་ཆེ་ལ་མཚོན་བསྣུན་དང་། །
ལྷ་ཡི་གནས་སམ་ལམ་གྱི་བཞི་མདོར་ནི། །དུད་འགྲོ་མང་པོ་གསོད་དང་མཛའ་བཤེས་
བསླུ། །སྡུག་ཅིང་མགོན་མེད་སྐྱབས་སུ་འོངས་རྣམས་ལ། །བསླུ་ཞིང་གནོད་པར་བྱེད་དང་
དགེ་འདུན་གྱི། །འདུ་བའི་སྒོ་འཕྲོག་པ་དང་མཆོད་རྟེན་འཇིག །དེ་རྣམས་མཚམས་མེད་པ་
དང་མཐུན་པ་ཡིན། ། །
གཞན་ཡང་དེ་ལྟ་བུ་དང་མཐུན་པའི་ལས་རྣམས་ཀྱང་ཡིན་ནོ་ཞེས་གསུངས་སོ། །
དགེ་སློང་མ་དགྲ་བཅོམ་པ་སུན་ཕྱུང་བ་ལ་སྡོམ་པ་མི་སྐྱེ་བར་དངོས་སུ་གསུངས་ཀྱང་།
གཞན་རྣམས་ནི་མཚམས་མེད་དང་སྡིག་པ་ཆ་འདྲ་བར་བཤད་ཀྱི། མངོན་པ་དང་འདུལ་བ་
ལས་སྡོམ་པ་མི་སྐྱེ་བར་དངོས་སུ་གསུངས་པ་ནི་མི་སྣང་ངོ་། །མ་བསད་པ་དང་། ཞེས་པ་ཊིཀ་
ལས། མ་ལ་བསད་པའམ་མའི་བསད་པ་ཞེས་པ་ནི་མ་ལ་ཡོད་པའི་སྲོག་གི་དབང་པོ་བཅད་
པ་དང་། མ་དབང་བའི་སྲོག་གི་དབང་པོ་བཅད་པ་སྟེ། རྒྱན་གྱི་ཚུལ་དུ་ཡོད་པ་དང་། བདག་
པོའི་ཚུལ་དུ་ཡོད་པ་སྟེ་གོ་རིམ་བཞིན་ནོ། །དགྲ་བཅོམ་པ་བསད་པ་དང་ཞེས་སྤྱིར་གསུངས་
པའི་ཕྱིར་ན་མི་དགྲ་བཅོམ་པ་དང་ལྷ་དགྲ་བཅོམ་པ་གང་བསད་ཀྱང་མཚམས་མེད་པའོ། །
འོ་ན་རང་སངས་རྒྱས་བསད་ན་ཅིར་འགྱུར་སྙམ་ན། མཚམས་མེད་པར་འགྱུར་ཏེ། ཉན་
ཐོས་དགྲ་བཅོམ་བསད་པས་ཀྱང་མཚམས་མེད་འབྱུང་ན། དེ་བས་ཀྱང་སྡིག་ཆེ་བ་རང་
སངས་རྒྱས་བསད་ན་ལྟ་ཅི་སྨོས་ཏེ། ལུང་གཅིག་ལས་འཕོས་པ་ལས། སྲོག་གཅོད་པའི་ཁ་
ན་མ་ཐོ་བ་ཐམས་ཅད་ཀྱི་ནང་ན་རང་སངས་རྒྱས་འཚོ་བ་དང་ཕྲལ་བ་གཅིག་ཏུ་ཉེས་པ་ཆེའོ་
ཞེས་གསུངས་པ་དང་། རང་སངས་རྒྱས་ཀྱང་དགྲ་བཅོམ་པའི་བྱེ་བྲག་ཡིན་ཏེ། རང་སངས་
རྒྱས་ཀྱི་ས་ལས། རང་བྱང་ཆུབ་ཏུ་སངས་རྒྱས་ཏེ་དགྲ་བཅོམ་པ་ཉིད་མངོན་སུམ་དུ་བྱེད་དོ་
ཞེས་གསུངས་སོ། །དགེ་འདུན་གྱི་དབྱེན་ནི། བྱེ་བྲག་སྨྲ་བ་ལྟར་ན། མི་འཕྲོད་པ་ལྡན་མིན་
འདུ་བྱེད་ཀྱི་རྫས་ཡིན་ཏེ། དཔེར་ན་ཤིང་བཤག་འཕྲོའི་བར་དུ་ཁྱེའུ་བཅུག་པ་ལྟར། དགེ་

འདུན་ཕྱོགས་གཉིས་ཀྱི་བར་ན་ཕན་ཚུན་ཐུགས་བརྩེ་མི་འཕྲོད་པའི་རྫས་ལུང་མ་བསྟན་
ཡིན་ཏེ། མཛོད་ལས། དགེ་འདུན་དབྱེན་ནི་མི་འཕྲོད་པའི། རང་བཞིན་ལུང་དུ་མ་བསྟན་
ཆོས། །ཞེས་བཤད་དོ། །
དེ་ལྟར་ན་དགེ་འདུན་གྱི་དབྱེན་ནི་ལུང་མ་བསྟན་ཡིན་ལ། དབྱེན་བྱས་པའི་སྡིག་པ་
ནི་མཚམས་མེད་པའི་ལས་ཡིན་ནོ། །དགེ་སློང་མ་སུན་ཕྱུང་བ་དང་ཞེས་པ་འདིའི་སྤྱི་དོན་ལ་
བཞི་ལས། བར་ཆད་ཀྱི་མཚན་ཉིད་ནི་མི་གང་ཞིག་གིས་དགེ་སློང་མ་ཕམ་པས་མ་གོས་པ་
ལ་དེ་ལྟར་འདུ་ཤེས་ཏེ་ལོག་གཡེམ་བྱས་པའི་ལས་ཀྱི་དངོས་གཞི་ཡོངས་སུ་རྫོགས་པའོ། །
བྱེད་ལས་དང་དགག་བྱ་ནི་སྔ་མ་བཞིན་ནོ། །མཚོན་པའི་དོན་ནི་དགེ་སློང་དང་དགེ་ཚུལ་མ་
སུན་ཕྱུང་བ་ལ་སོགས་པའོ། །ཕམ་པར་འགྱུར་བ་ཞེས་པ་འདིའི་སྤྱི་དོན་ལ་བཞི་ལས། བར་
ཆད་ཀྱི་མཚན་ཉིད་ནི། ཕམ་པ་འཆབ་བཅས་བྱེད་པ་མ་ཉམས་པར་རང་རྒྱུད་ལ་ལྡན་པའོ། །
འཆབ་མེད་ཀྱི་ཕམ་པ་རྒྱུད་ལ་ལྡན་ཡང་སྡོམ་པ་བླངས་ན་སྐྱེ་སྟེ། ཞུ་བ་ལས། བསླབ་པ་
སྩལ་བས་བསླབ་པ་ཕུལ་ཏེ། བསྙེན་པར་རྫོགས་པར་བགྱི་ན། བསྙེན་པར་རྫོགས་པ་ཞེས་
བགྱིའམ། ཨུ་པ་ལི་བསྙེན་པར་རྫོགས་པ་ཞེས་བྱ་སྟེ། བསྙེན་པར་རྫོགས་པར་བྱེད་པ་ནི་
འདས་པ་དང་བཅས་པའོ་ཞེས་གསུངས་སོ། །བྱེད་ལས་དང་དགག་བྱ་ནི་སྔ་མ་བཞིན་ནོ། །
མཚོན་པའི་དོན་ནི། དགེ་ཚུལ་གྱི་ཕམ་པ་དང་འདྲ་བའི་ཉེས་བྱས་ཏེ། འོད་ལྡན་ལས། མི་
གསོད་ལ་སོགས་གཞི་རྣམས་ཀྱིས། །དགེ་ཚུལ་ལས་ནི་ཉམས་གྱུར་དང༌། །དགེ་སློང་
བཞིན་དུ་དགེ་ཚུལ་ཡང་། །ཕྱི་ནས་སྡོམ་སྐྱེའི་སྐལ་པ་མེད། །ཅེས་གསུངས་སོ། །
རྒྱུ་ལས་བཟློག་པའི་ཆད་པ་ཞེས་པ་འདི་ལ་གཉིས་ལས། དང་པོ་སྤྱིའི་དོན་ལ་བཞི་སྟེ་
བར་ཆད་ཀྱི་རང་བཞིན་དང་། བར་ཆད་ཀྱི་བྱེད་ལས་དང་། དགག་བྱ་ཉེས་དམིགས་དང་།
འགལ་བ་སྤང་བའོ། །དང་པོ་ནི། བསམ་པས་ནན་ཏུར་གྱི་རྒྱུ་གཏང་ཡང་རྒྱུ་གཏང་བར་ངག་
གིས་ཁས་མི་ལེན་པའོ། །གཉིས་པ་ནི་སྡོམ་པ་སྐྱེ་ཡང་འབོགས་པ་པོ་ལ་ཉེས་བྱས་བསྐྱེད་

པའོ། །གསུམ་པ་ནི་ལང་དུ་ཡལ་བར་འགྱུར་བའོ། །བཞི་པ་ནི། ཞུ་བའི་སྐབས་ལས་རྒྱུ་
ལས་བཟློག་པ་ཁས་མི་ལེན་པ་གནས་ནས་ཕྱུང་བ་ལ་ཡང་མི་སྐྱེའོ་ཞེས་པ་དང་། སྐབས་
འདིའི་ཊི་ཀ་ལས། དེ་ནི་སྐྱེ་བའི་ཆོས་ཉིད་ཀྱིས་རབ་ཏུ་དབྱུང་བར་མི་འོས་པ་དག་གི་མཚན་
ཉིད་བསྟན་པའི་ཕྱིར་ཞེས་བཤད་ཅིང་། བསྙེན་པར་རྫོགས་ན་བཟོད་པ་གསོལ་ཟིན་པ་
ཡིན་ནོ། །ཞེས་གསུངས་ཏེ། བསྙེན་པར་རྫོགས་ན་ཞེས་སྡོམ་པ་སྐྱེ་བར་བཤད་པ་དང་
འགལ་ལོ་ཞེ་ན། །
འགལ་བ་སྤོང་བ་འདི་ལ་གཉིས་ལས། དང་པོ་གཞན་ལུགས་དགག་པ་ནི་ཁ་ཅིག་ན་
རེ་ནན་ཏུར་བྱས་པ་བབས་ནས་སྡོམ་པ་ལེན་ན་སྡོམ་པ་སྐྱེ་བར་གཞིའི་སྐབས་འདིར་བཤད་
པ་ནི། དགེ་སློང་ནན་ཏུར་བྱས་པ་བབས་པ་ལྟ་བུ་སྟེ་རྟེན་སྐྱེས་པའི་དབང་དུ་བྱས་པ་ཡིན་ལ།
སྡོམ་པ་མི་སྐྱེ་བར་ཞུ་བའི་སྐབས་ནས་བཤད་པ་ནི། དགེ་སློང་མའམ་དགེ་ཚུལ་མ་ནན་ཏུར་
བྱས་པ་བབས་ནས་སྡོམ་པ་ལེན་ན་བུད་མེད་ལ་སྔོན་རབ་ཏུ་བྱུང་བའི་བར་ཆད་ཡོད་པས་
སྡོམ་པ་མི་སྐྱེ་བ་ལ་དགོངས་པ་ཡིན་ནོ། །ཞེས་ཟེར་རོ། །དེ་ནི་མི་རིགས་ཏེ། འདི་ལ་གཞིའི་
སྐབས་འདི་ནས་སྡོམ་པ་སྐྱེ་བར་བཤད་པ་དང་། ཞུ་བའི་སྐབས་འདི་ནས་སྡོམ་པ་མི་སྐྱེ་བར་
བཤད་པ་གཉིས་ཀ་ཡང་སྐྱེས་པ་དང་བུད་མེད་ཐུན་མོང་གི་གཞུང་གི་སྐབས་ཡིན་པ་དང་
འགལ་ལོ། །གཞན་ཡང་རྒྱུ་ལས་བཟློག་པ་ཁས་མི་ལེན་པ་གནས་ནས་ཕྱུང་བ་ལ་ཡང་མི་
སྐྱེའོ་ཞེས་གསུངས་པ་འདི་ཆོས་ཅན། ཟློས་པའི་སྐྱོན་ཅན་དུ་ཐལ། སྔར་ཕྲན་ཚེགས་ཀྱི་
སྐབས་སུ་སྔོན་རབ་ཏུ་བྱུང་བའི་བར་ཆད་ལྡན་སྟོབས་ཀྱིས་སྡོམ་པ་མི་སྐྱེ་བར་བསྟན་ཟིན་པ་
དེ་ཉིད་ཞུ་བའི་སྐབས་འདིར་ཡང་བསྟན་པའི་ཕྱིར་རོ། །རྟགས་ཟུར་ཕྱི་མ་ཁས་བླངས་སོ། །
ཡང་ཁ་ཅིག་ན་རེ། སྡོམ་པ་སྐྱེ་བར་སྐབས་འདིར་བཤད་པ་ནི་གནས་ནས་ཕྱུང་པ་
ལས་གཞན་བསྡིགས་པ་ལ་སོགས་པ་ནན་ཏུར་གཞན་བྱས་པ་ལ་དགོངས་ཏེ། སྐབས་འདིར་
ནི་རྒྱུ་ལས་བཟློག་པའི་ཆད་པ་ཞེས་སྨོས་ཀྱི། གནས་ནས་ཕྱུང་བ་ཞེས་མ་སྨོས་པ་དང་།

སྡོམ་པ་མི་སྐྱེ་བར་ཞུ་བའི་སྐབས་ནས་བཤད་པ་ནི། གནས་ནས་ཕྱུང་བ་ལ་དགོངས་པ་སྟེ།
རྒྱུ་ལས་བཟློག་པ་ཁས་མི་ལེན་པ་གནས་ནས་ཕྱུང་བ་ཞེས་གསུངས་པས་ཤེས་སོ་ཟེར་རོ། །
དེ་ནི་མ་ཡིན་ཏེ། རྒྱུ་ལས་བཟློག་པའི་ཆད་པ་ཞེས་པ་འདི་ཉིད་ཀྱི་སྐབས་ཀྱི་ལུང་གཞི་ལས།
མ་མཐོང་བ་གནས་ནས་ཕྱུང་བ་བབས་པ་ཞིག་ཀྱང་ཕྱིར་འོངས་ནས་ཞེས་པ་དང་། གནས་
ནས་ཕྱུང་བ་ལ་ཡང་མི་སྐྱེའོ་ཞེས་པ་འདི་ཉིད་ཀྱི་ཊིཀ་ལས། འདིར་གནས་ནས་ཕྱུང་བ་སྨོས་
པ་ནི་དཔེ་ཙམ་དུ་ཟད་ཀྱི། ཆད་པའི་ལས་བྱེད་དུ་བཅུག་པ་རྒྱུ་ལས་བཟློག་པ་ཁས་མི་ལེན་
པ་ཐམས་ཅད་ལ་ཡང་དེ་བཞིན་དུ་རིག་པར་བྱའོ་ཞེས་བཤད་པ་དང་འགལ་ལོ། །
གཉིས་པ་རང་ལུགས་བཞག་པ་ནི། འདི་དང་འོག་མ་གཉིས་ཀ་ནན་ཏུར་གྱི་རྒྱུ་ལས་
བཟློག་པ་ཁས་མི་ལེན་པར་མཚུངས་ཀྱང་། འདིར་སྡོམ་པ་སྐྱེ་བར་བཤད་པ་ནི་ནན་ཏུར་གྱི་
རྒྱུ་གཏོང་ངོ་ཞེས་ངག་གིས་ཁས་མི་ལེན་ཀྱང་བསམ་པས་ནན་ཏུར་གྱི་རྒྱུ་གཏོང་བ་སྟེ། ནན་
ཏུར་གྱི་རྒྱུ་ཉེས་སྤྱོད་འཕྲོ་གཅོད་སྙམ་པའི་བསམ་པ་ཅན་གྱིས་ལེན་ན་སྡོམ་པ་སྐྱེ་བའོ། །ཞུ་
བའི་སྐབས་ནས་སྡོམ་པ་མི་སྐྱེ་བར་བཤད་པ་ནི་ནན་ཏུར་གྱི་རྒྱུ་གཏོང་བར་ངག་གིས་ཀྱང་
ཁས་མི་ལེན་ཅིང་བསམ་པས་ཀྱང་ནན་ཏུར་གྱི་རྒྱུ་མི་གཏོང་བ་སྟེ། ནན་ཏུར་གྱི་རྒྱུ་ཉེས་སྤྱོད་
འཕྲོ་མི་གཅོད་སྙམ་པའི་བསམ་པ་ཅན་གྱིས་སྡོམ་པ་བླངས་ཀྱང་མི་སྐྱེ་སྟེ། ཡན་ལག་ངེས་
པའི་བྱེ་བྲག་ཡིན་པའི་ཕྱིར་རོ། །
གཉིས་པ་ཡན་ལག་གི་དོན་ལ། རྒྱུ་ལས་བཟློག་པའི་ཆད་པ་ཞེས་པ་ནི། ཆད་པའི་རྒྱུ་
ལས་བཟློག་པ་ཞེས་པ་སྟེ། དེ་ལ་སྒྲུབ་བྱེད་ཀྱི་གཞུང་གཉིས་ཡོད་དེ། ཚིག་འདི་ཉིད་ཀྱི་ཊི་
ཀ་ལས་ཆད་པའི་ལས་བྱས་པར་གྱུར་པའི་རྒྱུ་དེ་ལས་བཟློག་པ་ཞེས་གསུངས་པ་དང་།
བཀོལ་བ་ཆད་པ་ཡན་ཆད་དོ་ཞེས་གསུངས་པས་ཤེས་ཏེ། ཆད་པ་ཞེས་པ་འདི་མདོ་རྩ་བའི་
རྒྱ་དཔེ་ལ་ཚིག་གི་དང་པོ་ན་ཡོད་པས། བཀོལ་བ་ཆད་པ་ཡན་ཆད་དོ་ཞེས་གསུངས་ཀྱི།
བཀོལ་བ་རྒྱུ་ལས་བཟློག་པ་ཡན་ཆད་དོ་ཞེས་པ་ནི་མ་གསུངས་སོ། །དེས་ན་ཆད་པའི་རྒྱུ་

ལས་བཟློག་པ་ཞེས་རྒྱ་དཔེ་ལ་ཡོད་ཀྱང་། རྒྱུ་ལས་བཟློག་པའི་ཆད་པ་ཞེས་སྒྲ་ལོག་འགྱུར་
དུ་ལོ་ཙཱ་བས་བསྒྱུར་བ་ཡིན་ནོ། །ཁས་མི་ལེན་ཞེས་པ་བཟོད་གསོལ་བྱེད་པར་ཁས་མི་ལེན་
པའོ་ཞེས་སྔར་བས་པ་རྣམས་འཆད་ཀྱང་། དེ་ལ་སྒྲུབ་བྱེད་ཀྱི་གཞུང་གཏན་ནས་མེད་ཅིང་།
ཁས་མི་ལེན་ཞེས་པ་ནི་ཆད་པའི་རྒྱུ་ལས་ལྡོག་པ་ཁས་མི་ལེན་པ་སྟེ། དེ་ལ་སྒྲུབ་བྱེད་ཀྱི་
གཞུང་བཞི་ཡོད་དེ། ཊིཀ་ལས། བསྡིགས་པ་ལ་སོགས་པའི་ཆད་པའི་ལས་བྱས་པར་གྱུར་
པའི་རྒྱུ་དེ་ལས་ལྡོག་པ་འཐབ་ཀྲོལ་མི་བྱེད་པ་ལ་སོགས་པ་ཁས་མི་ལེན་པ་དག་རབ་ཏུ་
དབྱུང་བར་མི་བྱ་བསྙེན་པར་རྫོགས་པར་མི་བྱའོ་ཞེས་མདོའི་དོན་བསྟན་པ་ཡིན་ནོ་ཞེས་པ་
དང་། ཊིཀ་ལས། ཅི་ཞིག་ཁས་མི་ལེན་ཅེ་ན། རྒྱུ་ལས་ལྡོག་པ་ཞེས་པ་དང་། ཁས་མི་ལེན་
པ་དག་དབྱུང་རྫོགས་མི་བྱའོ་ཞེས་པ་འདི་ཉིད་ཀྱི་འགྲེལ་ཆུང་ལས་སྔོན་གྱི་ཉེས་པ་གཏོང་ངོ་
ཞེས་མི་ཟེར་ན་དགེ་སྦྱོང་དང་། དགེ་སློང་དུ་མི་གཞུག་ཅེས་བཤད་དེ། ནན་ཏུར་གྱི་རྒྱུ་སྔོན་
གྱི་ཉེས་གཏོང་ངོ་ཞེས་མི་ཟེར་ན་ཞེས་བསྟན་པ་དང་། ཁས་མི་ལེན་པ་དག་དབྱུང་རྫོགས་མི་
བྱའོ་ཞེས་པ་འདི་ཉིད་ཀྱི་ལུང་གཞི་ལས། མ་མཐོང་བས་གནས་ནས་ཕྱུང་བ་བབས་པ་ཞིག་
ཀྱང་ཕྱིར་འོངས་ནས། ལྟུང་བ་མཐོང་གིས་བདག་རབ་ཏུ་དབྱུང་དུ་གསོལ་ཟེར་ན་རབ་ཏུ་
བྱུང་བར་བྱའོ། །ཞེས་གསུངས་ཏེ། ལྟུང་བ་མཐོང་གིས་ཞེས་ཟེར་ན་རབ་ཏུ་དབྱུང་ཞེས་
དངོས་སུ་གསུངས་པས། ལྟུང་བ་མཐོང་གིས་ཞེས་མི་ཟེར་ན་ནི་རབ་ཏུ་མི་དབྱུང་ཞེས་ལུང་
ལས་ཤུགས་ཀྱིས་བསྟན་པ་སྟེ། མདོ་རྩ་བར་དངོས་སུ་བསྟན་ཏེ། ཁས་མི་ལེན་པ་དག་
དབྱུང་རྫོགས་མི་བྱའོ་ཞེས་གསུངས་སོ། །
མཛེས་པའི་བར་ཆད་ནི། ལག་རྡུམ་དག་དང་ཞེས་པ་ལ་སོགས་པ་རྣམས་ཏེ། འདི་
རྣམས་རབ་ཏུ་འབྱིན་ནམ་བསྙེན་རྫོགས་བྱེད་ན། གཞོན་ཆེས་པ་ལོ་བདུན་མ་ལོན་པ་མ་
གཏོགས་པ་འདི་རྣམས་ཐམས་ཅད་ལ་སྡོམ་པའི་རྒྱུ་གཞན་ཚང་ན་ལེན་པ་པོ་ལ་སྡོམ་པ་སྐྱེ།
འབོགས་པ་པོ་ལ་ཉེས་བྱས་བསྐྱེད། གཞན་མ་དད་པ་བསྐྱེད་པ་སྟེ་ཐུན་མོང་གི་ཆོས་གསུམ་

ཡོད་དོ། །དྲང་སྲོང་ཆེན་པོ་ནི་སངས་རྒྱས་ཉིད་དེ། ཊཱིཀ་ལས། དྲང་སྲོང་ཡང་ཡིན་ལ་ཆེན་པོ་
ཡང་ཡིན་པས། ཞེས་སོ། །ཕྲན་ཚེགས་འགྲེལ་ལས། མཛེས་པ་ནི་ལུས་དག་པ་དང་།
ཡོངས་སུ་དག་པ་ནི་ལས་དག་པ་ཡིན་ནོ་ཞེས་བཤད་ཀྱང་། མཛེས་པ་ནི་མཛེས་པའི་བར་
ཆད་མེད་པ་དང་། ཡོངས་སུ་དག་པ་ནི་སྡོམ་པ་སྐྱེ་བའི་བར་ཆད་མེད་པ་སྟེ་ཊིཀས་དོན་དེ་
ལྟར་བཤད་དོ། །གཞི་འགྲེལ་ལས། རབ་ཏུ་དབྱུང་བ་ལ་ཡང་མཛེས་པ་དེ་དང་ཡོངས་སུ་
དག་པ་གཉིས་ཀ་དགོས་ལ་བསྙེན་པར་རྫོགས་པ་ལ་ཡང་མཛེས་པ་དང་ཡོངས་སུ་དག་པ་
གཉིས་ཀ་དགོས་པར་བཀའ་སྩལ་ཏོ་ཞེས་ཤེས་པར་བྱའོ་ཞེས་བཤད་དོ། །རྫོགས་སངས་
རྒྱས་ཀྱིས་རབ་མཁྱེན་ཏེ། བདེན་པའི་མཚན་གྱིས་བཀའ་སྩལ་ཏོ། །བདེན་པའི་མཚན་ཉིད་
ནི་བདེན་པ་ཡང་དག་པའི་ཕྱིར་རམ། བརྫུན་མི་གསུངས་པའི་ཕྱིར་ཏེ། འགྲེལ་ཆུང་ལས།
སངས་རྒྱས་མི་བརྫུན་པས་ན་བདེན་པའི་མཚན་ཉིད་ཅེས་བྱ་སྟེ་ཞེས་པ་དང་། ཕྲན་ཚེགས་
ལས། ཟླ་བ་སྐར་མའི་ཚོགས་བཅས་ས་ལ་ལྟུང་ཡང་སྲིད། །ས་འདི་རི་དང་ནགས་བཅས་
མཁའ་ལ་འགྲོ་ཡང་སྲིད། །རྒྱ་མཚོ་ཆེན་པོའི་ཆུ་ནི་བསྐམས་པར་འགྱུར་སྲིད་ཀྱི། །དྲང་སྲོང་
ཆེན་པོ་བརྫུན་གསུང་འགྱུར་བ་སྲིད་མ་ཡིན། །ཅེས་གསུངས་སོ། །གཞིའི་སྐབས་ཀྱི་རྣམ་
པར་བཤད་པ་རྫོགས་སོ།། །།
དེ་ལྟར་གཞི་རྩ་བའི་སྐབས་འདིར་བར་ཆད་རྣམས་ཕྱི་ནས་བསྟན་ནས། ཕྲན་ཚེགས་
འགྲེལ་པའི་སྐབས་འདིར་བར་ཆད་རྣམས་སྔོན་དུ་བསྟན། རྩ་འགྲེལ་གོ་རིམ་མི་མཐུན་པའི་
སྐྱོན་དུ་འགྱུར་རོ་ཞེ་ན། སྐྱོན་མེད་དེ་གོ་རིམ་དེ་ལྟར་བཀོད་པས། བར་ཆད་སྟོན་པའི་གཞུང་
རྣམས་ཀྱི་བར་དུ་གཞུང་གཞན་མ་ཞུགས་ཤིང་བར་ཆད་རྣམས་ཕྱོགས་གཅིག་ཏུ་བསྟན་ན་
རྟོགས་པར་སླ་པའི་ཕྱིར་རོ། །རྒྱལ་པོས་བཀྲབས་པའོ་ཞེས་པ་འདིའི་སྤྱི་དོན་ལ་བཞི་ལས།
བར་ཆད་ཀྱི་མཚན་ཉིད་ནི། རྒྱལ་པོས་བཀྲབས་པའི་བློན་པོ་ཆོས་བཞི་ལྡན་ནོ། །དེ་ཡང་
རྒྱལ་པོ་མི་ཡིན་གསོན་པར་གནས། ཡུལ་ཉེ་བ་ཡིན། དེའམ་དེ་བས་དབང་ཆེ་བ་དེས་གནང་

བ་མ་ཡིན་པ་དང་བཞི་སྟེ་སྔ་མ་གཉིས་ཕ་མས་མ་གནང་བ་ལ་བཤད་པའི་གནད་ཀྱིས་སྦྱར་
ལ༑ ཕྱི་མ་གཉིས་རྩ་འགྲེལ་འདི་ཉིད་ལས་སོ། བྱེད་ལས་ནི་ཕ་མས་མ་གནང་བ་བཞིན་ནོ། །
དགག་བྱ་ནི་རྒྱལ་པོ་ལ་གནོད་པ་དང་མ་དད་པ་སྐྱེ་བའོ། །མཚོན་པའི་དོན་ནི་རྗེ་དཔོན་
གྱིས་བཀྲབས་པའོ། །ཡན་ལག་གི་དོན་ལ། ཡུལ་ཐག་མི་རིང་བའོ་ཞེས་པ་དེའི་ཚད་ནི། ཊི་
ཀ་ལས། ཡུལ་གང་ན་རྒྱལ་པོ་གང་གི་ཚིག་མངོན་སུམ་མམ་བརྒྱུད་པས་འདའ་བར་བྱ་བ་མ་
ཡིན་པ་དེ་ནི་འདིར་ཡུལ་ཐག་མི་རིང་བའོ་ཞེས་སོ། །ཆོམ་རྐུན་པར་གྲགས་པའོ་ཞེས་པ་
འདིའི་སྤྱི་དོན་ལ་བཞི་ལས། བར་ཆད་ཀྱི་མཚན་ཉིད་ནི། ཡུལ་དུས་དེ་ན་ཆོམ་རྐུན་པར་
གྲགས་པའོ། །བྱེད་ལས་ནི། སྡོམ་པ་སྐྱེ་ཡང་འབོགས་པ་པོ་ཉེས་པ་བསྐྱེད་པའོ། །དགག་བྱ་
ནི་མ་དད་པ་སྐྱེ་བའོ། །མཚོན་པའི་དོན་ནི། ཕུད་ཀྲོལ་པའོ། །ཊིཀ་ལས། བཀོལ་བ་ཞེས་བྱ་
བ་ནི་དབང་དུ་བྱེད་པ་ཉིད་ཡིན་པའི་ཕྱིར་མདོ་སྔ་མ་ལས་བཀོལ་བ་ཞེས་སྨོས་པའི་རྗེས་སུ་
འཇུག་པར་འགྱུར་བ་ཡིན་མོད་ཀྱི་ཞེས་པ་ནི། བཀོལ་བ་ཞེས་དབང་དུ་བྱ་བའི་ཚུལ་གྱིས་
མདོ་སྔ་མ་ལ་སྨོས་པས་མདོ་ཕྱི་མ་ལ་ཡང་གོ་བར་འགྱུར་མོད་ཀྱི་ཞེས་པའོ། །
འདིར་ཡང་བཀོལ་བ་ཞེས་སྨོས་པ་ནི་རྒྱལ་པོས་མ་གནང་བ་ཡུལ་ཐག་མི་རིང་བ་
ཞེས་བྱ་བ་དེ་ལས་དགར་བའི་དོན་ཏེ་ཞེས་པ་ནི། སྔ་མ་ལ་ཡུལ་ཐག་ཉེན་བར་ཆད་དུ་འགྱུར་
གྱི༑ འདི་ནི་ཡུལ་ཐག་རིང་ཡང་བར་ཆད་དུ་འགྱུར་བས་འདི་གཉིས་ཚུལ་ཐ་དད་པའི་ཕྱིར་
རོ་ཞེས་པའོ། །ལག་རྡུམ་ལ་སོགས་པ་ནི་མཚོན་པ་ཡིན་ནོ། །ཞེས་པའི་ཊིཀ་ལས། དེ་ནི་
མཚོན་པ་ཡིན་གྱི་སྐྱ་སེར་ལ་སོགས་པ་དག་ཀྱང་རིག་པར་བྱ་སྟེ། ཡོངས་སུ་བགྲང་བ་ནི་མ་
ཡིན་ནོ་ཞེས་པ་ནི་མཛེས་མི་མཛེས་ཡུལ་དུས་ཀྱིས་འཇོག་པའི་ཕྱིར་མཛེས་པའི་བར་ཆད་
འདི་རྣམས་ཁོ་ནར་གྲངས་ངེས་པ་ནི་མ་ཡིན་ནོ་ཞེས་པའོ། །རིགས་དང་ལུས་ལས་སྐྱོན་
ཆགས་པ་ཞེས་པ་ནི། ལུང་ཕྲན་ཚེགས་ལས། དགེ་སློང་གི་འཁོར་སུན་འབྱིན་པ་ཉེ་བར་
བཞག་པར་མི་བྱ་སྟེ། ཉེ་བར་འཇོག་ན་འགལ་ཚབས་ཅན་དུ་འགྱུར་རོ། །འཁོར་སུན་

འབྱིན་པར་བྱེད་པ་ནི་རྒྱུ་གཉིས་ཀྱིས་ཏེ་རིགས་དང་མཚན་མས་སོ། །ཞེས་གསུངས་སོ། །
མཚན་མ་ལ་ཁ་དོག་དང་དབྱིབས་གཉིས་སུ་ཕྱེ་སྟེ། ཊཱི་ཀ་ལས། ཇི་ཙམ་གྱིས་ན་འཁོར་སུན་
འབྱིན་པར་བརྗོད་པར་བྱ་ཞེ་ན། རིགས་དང་ཁ་དོག་དང་དབྱིབས་ལས་ཏེ་ཞེས་སོ། །དེ་
ལྟར་རིགས་དང་ལུས་ལ་སྐྱོན་ཆགས་པ་རབ་ཏུ་འབྱིན་པ་དང་འཁོར་དུ་འཇོག་པ་བཀག་
པའོ། ། །
འོ་ན་ལུང་རྣམ་འབྱེད་ལས། ཐུབ་པའི་དབང་པོའི་གསུང་རབ་འདི་ལ་ནི་རིགས་གཅེས་
པ་མ་ཡིན། རུས་གཅེས་པ་མ་ཡིན། སྒྲུབ་པ་གཅེས་པ་ཡིན་ནོ་ཞེས་གསུངས་པ་དང་། ཉ་པ་
ལྔ་བརྒྱ་དང་འདྲེག་མཁན་ཉེ་བར་འཁོར་དང་། བ་ལང་བདག་ལ་སོགས་པ་རབ་ཏུ་འབྱུང་
བར་ལུང་ལས་གསུངས་པ་དང་འགལ་སྙམ་ན། ཉ་པ་ལྔ་བརྒྱ་ལ་སོགས་པ་དེ་དག་ནི་སྲིད་
པ་ཐ་མ་པ་སྟེ་མངོན་ཤེས་ཐོབ་པ་དག་གིས་རབ་ཏུ་འབྱིན་དུ་གནང་བ་དམིགས་བསལ་ཡིན་
ཏེ༑ མེ་ཏོག་ཕྲེང་རྒྱུད་ལས། བསམ་དང་རྗེས་ཀྱི་བསམ་ཤེས་ཤིང་། །མངོན་ཤེས་ཡེ་ཤེ་ཐོབ་
པ་ནི། །མཐུ་ཡིས་འཇིག་རྟེན་ཚིམ་བྱེད་ཕྱིར། །རབ་ཏུ་འབྱིན་ན་ཉེས་པ་མེད། །མཁན་པོའི་
ནོད་པོ་དེ་ལྟར་གྱི། །ཅེས་གསུངས་སོ། །མཁན་པོ་གཅིག་པ་གསུམ་མན་ཆད་ཚིག་གཅིག་
གིས་ཞེས་པ་ལུང་ཕྲན་ཚེགས་ལས་བྲན་ཅན་དང་སྐྱོང་བ་ལ་བརྟེན་ནས་གསུངས་སོ། །ལུང་
ཞུ་བ་ལས། བཙུན་པ་ལས་གཅིག་གིས་གཉིས་སམ་གསུམ་བསྙེན་པར་རྫོགས་པར་གནང་
ངམ། ཨུ་པ་ལི་གནང་ངོ་ཞེས་གསུངས་སོ། །དེ་ལ་ཆོ་ག་བརྗོད་པ་ན། ལེན་པ་པོ་གཅིག་དང་
གཉིས་དང་གསུམ་ལ། འདི་ཞེས་པ་དང་། འདི་དག་ཅེས་པ་དང་། འདི་རྣམས་ཞེས་པ་གོ་
རིམ་བཞིན་ནོ། །དགེ་འདུན་ཚོགས་པ་གཅིག་གི་དབང་དུ་བྱས་ཏེ་ལས་ཀྱི་ཆོ་ག་གཅིག་
གིས་བཞི་བསྙེན་པར་རྫོགས་པར་བྱེད་ན་ནི་ལས་མི་འཆགས་སོ། །གསུམ་མན་ཆད་ཚིག་
གཅིག་ཅེས་པའི་དམིགས་བསལ་ནི། དགེ་འདུན་ཚོགས་པ་ཐ་དད་ན། ལས་ཀྱི་ཆོ་ག་གཅིག་
གིས་གསུམ་ལས་མང་བ་བསྙེན་རྫོགས་བྱར་རུང་བ་ཡོད་དེ། ལུང་ཞུ་བ་ལས། བཙུན་པ་

ལས་བགྱིད་པ་ཕྱོགས་གཅིག་ཏུ་མཆིས་ལ་གནས་བཞིར་གང་ཟག་བཞི་བསྙེན་པར་རྫོགས་
པར་གནང་ངམ། གནང་སྟེ་འདི་ལྟར་ལས་བྱེད་པའི་དགེ་སློང་གནས་བཞི་ཆར་གྱི་མཚམས་
སུ༑ ཤིང་ངམ་ཁར་བའམ་རེ་ལྡེ་རྣམས་ཀྱིས་མནན་ཏེ་རེ་རེ་ནས་སམ་གཉིས་གཉིས་ནས་
སམ། གསུམ་གསུམ་ནས་བསྙེན་པར་རྫོགས་པར་བྱ་སྟེ། བཞིར་མ་ཚང་ནའོ། །ཞེས་
གསུངས་སོ། །དགེ་སློང་དགོན་པ་པས་སྐྲ་སྲིད་དུ་སོར་གཉིས་ལས་ལྷག་པ་མི་བཞག་གོ་སྒྲ་
སྨོས་པས་ཁ་སྤུ་ཡང་སྨོས་པར་འགྱུར་བའི་ཕྱིར། ཞེས་ཊིཀ་ལས་སོ། །བསྡུས་པ་ལས།
དགོན་པ་པས་ནི་ས་སོར་གཉིས་འཁྱིལ་པ་བྲེག་གོ་ཞེས་བཤད་ཀྱང་། རང་གི་རྣམ་བཤད་
ལས། སོར་གཉིས་བསྐོར་བ་ཡིན་ན་དེ་ནི་རིགས་པ་མ་ཡིན་ཞེས་པ་དང་། འོད་ལྡན་ལས་
ཀྱང་། དེ་ལྟར་གྱུར་ན་ཚད་སོར་ལྔར་འགྱུར་བས་སོ། ། །
གླེང་གཞི་དེ་ཉིད་ཀྱི་ཉེས་པར་འགྱུར་བས་མི་འདོད་དོ་ཞེས་སོ། །གྲོང་མཐའ་པས་ནི་
དེའི་འོག་མ་སོར་ཕྱེད་དང་གཉིས་སོ། །ཊཱིཀ་ལས། སོར་ཕྱེད་དང་གཉིས་ལས་ལྷག་པ་སོར་
གཉིས་ཀྱི་ཚད་དུ་གྱུར་པ་དེ་ཙམ་དུ་མི་བཞག་གོ་ཞེས་སོ། །དེ་གཉིས་ལ་ཡངས་དོག་གི་ཁྱད་
པར་འབྱུང་བ་ནི་ལུས་ལས། དགོན་པ་པ་དག་གིས་འདྲེག་མཁན་མ་རྙེད་ན་སྐྱ་སོར་གཉིས་
ཀྱི་ཚད་དུ་བཞག་པར་རྗེས་སུ་གནང་ཞེས་གསུངས་ལ། འགྲེལ་ཆུང་ལས། དགོན་པ་ན་
འདྲེག་མཁན་དཀོན་པའི་ཕྱིར་དང་། གྲོང་མཐའ་ན་འདྲེག་མཁན་བཙལ་སླ་པའི་ཕྱིར་ཞེས་
སོ༑ ༑མ་དད་པ་སྐྱེ་བའི་དགག་བྱ་འབྱུང་རིང་བ་དང་ཉེ་བའི་ཁྱད་པར་གྱིས་ཀྱང་ཡིན་ནོ། །
ལུས་གཞན་མགྲིན་པ་མན་ཆད་ཀྱི་ཡང་སྤུ་བྲེག་པར་མི་བྱའོ། །འོ་ན་སྣའི་སྤུ་ཡང་བཏོག་ཏུ་
མི་རུང་ངམ་སྙམ་ན། ཊཱིཀ་ལས། སྣའི་སྤུ་བྲེག་པ་ལ་ནི་རྣམ་གྲངས་ཀྱི་ཚིག་ཡོད་དེ། བཅོམ་
ལྡན་འདས་ཀྱིས་དགེ་སློང་དག་གིས་སྣའི་སྤུ་ཕྱེད་བཏོགསཔ་ལ་རྒན་རིམ་གྱིས་སྨད་ཅེར་
བླང་བར་མི་བྱའོ། །ལེན་ན་འགལ་ཚབས་ཅན་དུ་འགྱུར་རོ་ཞེས་གསུངས་སོ། །གལ་ཏེ་སྣའི་
སྤུ་རྣམ་པ་ཐམས་ཅད་དུ་བཏོགས་པར་མི་བྱ་བ་ཡིན་ན། འདི་ལ་སྤྱིའི་ཕྱིར་ཉེས་བྱས་སུ་

བསྟན་པ་ཡིན་ཏེ། རིགས་པ་འདིས་སྡོམ་གཞུང་དངོས་སུ་ཡང་ཡོད་པ་ལས་ནུབ་པར་ཤེས་
སོ༑ ༑ཆོས་གོས་གྱོན་བཞིན་དུ་ཞེས་ཆོས་གོས་སྤྱིར་སྨོས་ཀྱང་སྣམ་སྦྱར་དང་བླ་གོས་བཟུང་
སྟེ༑ ཊཱིཀ་ལས། མཐོང་གོས་ཀྱང་བཀག་ན་གཅེར་བུར་འགྱུར་བའི་ཕྱིར་རོ་ཞེས་སོ། །སྐྲ་
བཟེད་པའི་གོས་བཅང་བར་བྱའོ། །འདིའི་ཚད་ནི། མེ་ཏོག་ཕྲེང་རྒྱུད་ལས། བསྲུང་བའི་
དོན་དུ་སྐྲ་བཟེད་ནི། །རྒྱར་ནི་ཕྱེད་དང་གཉིས་ཁྲུ་ལ། །སྲིད་དུ་ཁྲུ་ནི་གསུམ་ཡིན་ཏེ། །ལྷག་
པར་བཅང་བར་མི་བྱའོ། །ཞེས་སོ། །ལུང་ཕྲན་ཚེགས་ལས། སྐྲ་བཟེད་བགོས་ནས་སྐྲ་
བྲེགས་པར་བྱའོ་ཞེས་གསུངས་སོ། །ཊིཀ་ལས་ཀྱང་། སྐུ་བཟེད་དེ་ཡང་བགོ་བའི་དོན་ཡིན་
གྱི་གདིང་བའི་དོན་ནི་མ་ཡིན་ཏེ། མེད་ན་རྔུལ་གཟན་གྱིས་སོ་ཞེས་བརྗོད་པའི་ཕྱིར་རོ་ཞེས་
བཤད་དོ། ། །
སྒྲེན་མོར་ཁྲུས་མི་བྱའོ་ཞེས་པ་ལ་སོགས་པ་སྒྲེན་མོ་བཀག་པའི་སྐབས་མང་དུ་
གསུངས་ན། སྒྲེན་མོ་ཡིན་མིན་གྱི་ཁྱད་པར་ཅི་ཞེ་ན། ཊིཀ་ལས། དོན་འདི་ལྟར་གསུངས་ཏེ།
སྐབས་གཞན་དུ་སྒྲེན་མོ་དང་སྒྲེན་མོ་མ་ཡིན་པ་ནི་འཁོར་གསུམ་མ་གཡོགས་པ་དང་གཡོགས་
པ་ཡིན་ལ། ཁྲུས་ཀྱི་སྐབས་འདིར་སྒྲེན་མོ་དང་སྒྲེན་མོ་མ་ཡིན་པ་ནི་གསང་བའི་གནས་མ་
གཡོགས་པ་དང་གཡོགས་པ་སྟེ་མེད་ན་མདུན་དང་རྒྱབ་ནས་ལོ་མ་དག་གིས་གླན་ལ་ཁྲུས་
བྱའོ་ཞེས་གསུངས་པས་ཤེས་སོ། །ཁྲུས་རས་བཅང་བར་བྱའོ་ཞེས་པ་ལ་སོགས་ཏེ། བཅང་
བར་བྱའོ་ཞེས་འདུལ་བ་ནས་ལན་མང་དུ་གསུངས་ན། དེ་ཐམས་ཅད་ཅི་ནས་ཀྱང་འཆང་
དགོས་མ་བཅངས་ན་ཉེས་པར་འགྱུར་བ་སྒྲུབ་པའི་བསླབ་པ་ཡིན་ནམ། འོན་ཏེ་ཅི་དགར་
འཇུག་པ་གནང་བའི་བསླབ་པ་ཡིན་ཞེ་ན་བཅང་བར་བྱའོ་ཞེས་གསུངས་པ་ཐམས་ཅད་སྤྱིར་
གཏན་ལ་དབབ་པ་ནི། ཡོ་བྱད་དྲུག་ལ་སོགས་པ་དགག་དགོས་ཀྱི་རྒྱུ་མཚན་དང་ལྡན་པ་
རྣམས་ནི་ཅི་ནས་ཀྱང་འཆང་དགོས་པ་སྒྲུབ་པའི་བསླབ་པ་ཡིན་ལ། དགག་དགོས་ཀྱི་རྒྱུ་
མཚན་དང་མི་ལྡན་པ་རྣམས་ནི་བཅང་བར་བྱའོ་ཞེས་གསུངས་ཀྱང་བཅང་དུ་གནང་བ་ཡིན་

ཏེ༑ ཊཱིཀ་ལས། ཁྲུས་རས་བཅང་བར་བྱའོ་ཞེས་བྱ་བ་འདི་བརྗོད་དེ། བྱེད་པའི་ཚིག་དང་
པོར་བསྟན་པའི་ཕྱིར་རང་དགར་སྤྱད་པ་ཡིན་པར་རིག་པར་བྱའོ་ཞེས་དང་། འགྲེལ་ཆུང་
ལས་ཀྱང་། ཁྲུས་རས་བཅངས་ཀྱང་ཉེས་མེད་ཅེས་བཤད་དོ། །
འོ་ན་བཅང་དུ་གནང་ངོ་ཞེས་མ་གསུངས་པར་བཅང་བར་བྱའོ་ཞེས་སྒྲུབ་ཚིག་ཏུ་སྨོས་
པའི་རྒྱུ་མཚན་གང་ཞེ་ན་འདོད་པ་ཆུང་ཞིང་ཆོག་ཤེས་པ་ལ་བཅོམ་ལྡན་འདས་ཀྱིས་རྣམ་
གྲངས་དུ་མས་བསྟོད་ཅིང་། དེ་ལས་ལྡོག་པ་ལ་རྣམ་གྲངས་དུ་མས་སྨོད་པ་དང་། ཡུལ་དུས་
གང་ཟག་འགའ་ཞིག་ལ་གནང་ཡང་ཐམས་ཅད་ལ་གནང་བ་མ་ཡིན་ནམ་སྙམ་པའི་དོགས་
པ་བསལ་བའི་ཕྱིར་སྒྲུབ་ཚིག་ཏུ་བསྟན་ཏོ། །ཀུན་ཏུ་འཆགས་སོ་ཞེས་པ་ལ། ཊཱི་ཀ་ལས།
ཀུན་ཏུ་ཞེས་སྨོས་པ་ནི་འགྲེལ་བ་བྱེད་པ་ན་རེ་གཞུང་མཛེས་པ་སྒྲུབ་པའི་ཕྱིར་ཞེས་ཟེར་རོ་
ཞེས་གཞན་འདོད་བཀོད་པ་དེ་ནི་སློབ་དཔོན་ཡོན་ཏན་འོད་ཀྱི་བཞེད་པ་སྟེ། རང་གི་རྣམ་
བཤད་ལས་ཀུན་ཏུ་ཞེས་བྱ་བ་ནི་གཞུང་མཛེས་པ་སྒྲུབ་པའི་ཕྱིར་ཉེ་བར་བཟུང་སྟེ་ཞེས་
བཤད་དོ། །ཀུན་ཏུ་ཞེས་པ་འདི་ལ་ཊཱི་ཀ་ལས། ཁོ་བོ་ནི་ཡི་གེ་ལྷག་པ་ཡོད་པའི་ཕྱིར་དོན་
ཡང་ལྷག་པ་ཡོད་པར་ཤེས་པར་བྱའོ་ཞེས་སྨོས་ཏེ། གོས་གཉིས་རིམ་ལ་སྲོག་ཆགས་དག་
འཆགས་པར་འགྱུར་བས་སྲོག་ཆགས་དང་བཅས་པའི་ཆུ་ལ་ཁྲུས་རས་ཉིས་རིམ་གྱིས་ཁྲུས་
མི་བྱའོ་ཞེས་སོ། །ཆོས་གོས་གསུམ་པས་ཀྱང་ཁྲུས་རས་བཅང་བར་བྱའོ། །འོ་ན་ཆོས་གོས་
བཞི་བར་འགྱུར་རོ་སྙམ་ན། ཆོས་གོས་ཀྱི་གཙོ་བོ་གསུམ་ཉིད་ཡིན་པས་ཆོས་གོས་གསུམ་
པ་ཞེས་བྱའོ། །བསྲོ་ཁང་བསྟེན་ཞེས་པ་འདིའི་སྤྱི་དོན་ལ་གཉིས་ལས། དང་པོ། དགོས་པ་ནི།
བདེ་བ་ལ་རེག་པར་གནས་པ་དང་། འདོད་བསྟེན་གྱི་ཉེས་པར་འགྱུར་རམ་སྙམ་པའི་ལོག་
རྟོག་སྤོང་བ་སྟེ། ལུང་མ་མོ་ལས་ཕན་ཡོན་བཅུ་གསུངས་པ་དང་། གླེང་གཞི་ལས་བྱུང་བ་སྟེ་
གོ་རིམ་བཞིན་ནོ། ། །
གཉིས་པ་བསྡུས་པའི་དོན་ལ་བཞི་ལས། དང་པོ། །བསྐུ་མཉེ་ལ་སོགས་པ་ཡུལ་

གང་ལ་བྱ་བ་ནི། སྡེ་ལྔའི་སྡོམ་པ་དག་པ་དང་། ཆོས་མ་ཡིན་པའི་ཕྱོགས་སུ་མ་སོང་བ་དང་།
ས་རང་བཞིན་དུ་གནས་པ་དང་། མཚན་མཐུན་པའོ། །གཉིས་པ་བསྐུ་མཉེ་ལ་སོགས་པ་
བྱེད་པ་པོ་གང་གིས་བྱ་བ་ནི། ལྷན་ཅིག་གནས་པ་ལ་སོགས་པ་ཡིན་པ་དང་། གོས་གཅིག་
པ་ལ་སོགས་པ་མ་ཡིན་པ་དང་། དད་པ་དང་ལྡན་པའོ། །གསུམ་པ་བསྲོ་ཁང་གི་ངོ་བོ་གང་
བསྟེན་པ་ནི། ཁྲུས་དང་བསྐུ་མཉེ་དང་དྲིལ་ཕྱི་དང་སྟན་དང་མེའི་རེག་བྱ་སྟེ་ལྔའོ། །གཞི་
འགྲེལ་ལས། བསྲོ་ཁང་ཞེས་བྱ་བ་ནི་ཁྲུས་ཀྱི་ཆོ་ག་ཡོ་བྱད་དང་བཅས་པའོ་ཞེས་སོ། །བཞི་
པ་བསྲོ་ཁང་ཚུལ་ཇི་ལྟར་བསྟེན་པ་ནི། དེར་སྒྲ་བསྐྱུངས་ཏེ་འཇུག་པར་བྱའོ་ཞེས་པ་ལ་
སོགས་པ་གཞུང་དུ་ཤེས་པར་འགྱུར་རོ། །ཡན་ལག་གི་དོན་ལ། བསྲོ་ཁང་བསྟེན་པར་བྱའོ་
ཞེས་པ་ཅི་དགར་འཇུག་པ་གནང་བ་སྟེ་ལུང་ཕྲན་ཚེགས་ལས། བསྲོ་ཁང་བསྟེན་པར་བྱའོ་
ཞེས་བཅོམ་ལྡན་འདས་ཀྱིས་གནང་ཞེས་གསུངས་སོ། །བསྲོ་ཁང་གི་ཁང་པ་རྩིག་པ་ནི་
གནང་བའི་བསླབ་བྱ་ཡིན་ལ་སྐར་ཁུང་བཏོད་པ་ལ་སོགས་པ་ནི་སྒྲུབ་པའི་བསླབ་བྱ་ཡིན་
ཏེ༑ དེ་རྣམས་མ་བྱས་ན་གནས་ཀྱི་བྱེད་པ་མི་རྫོགས་པའི་ཕྱིར་རོ། །ཁྱེའུ་སུས་ནི་ནར་མར་
ཟ་ཚོད་ལས་ལྷག་པར་ཟ་བའོ། །དེར་ཞེས་པ་ནི་སྲོ་གར་དེར་ཞེས་ལུང་ཕྲན་ཚེགས་དང་རང་
གི་རྣམ་བཤད་དང་། ཊིཀ་ལས་བཤད་དོ། །དྲི་བར་བྱ་ཞིང་ཞེས་པ་ནི་ནང་དུ་ཞུགས་ཟིན་པ་
ལ་དྲི་བར་བྱ་བའོ། ། །
དེ་ལྟར་ཞུགས་ཟིན་པའི་སྐབས་ཀྱི་བསླབ་བྱ་བསྟན་ནས། ད་ནི་མ་ཞུགས་པའི་སྐབས་
ཀྱི་བསླབ་བྱ་སྟོན་ཏེ། དེའི་ཆེད་དུ་ཞེས་པ་ནི། དྲི་བར་བྱ་བ་དེའི་ཆེད་དུ་སྟེ་ནང་དུ་ཞུགས་མ་
ཟིན་པ་ནང་དུ་འཇུག་པར་འདོད་པ་ལ། དྲི་བར་བྱ་བ་དེའི་ཆེད་དུ་དགེ་སློང་བསྒོ་བ་བསྐོའོ་
ཞེས་སྦྱར་རོ། །བསྒོ་བ་བསྐོ་བ་དེ་ཡང་དགོས་པ་གང་གི་ཕྱིར་བསྐོ་ན། མི་འཇུག་པར་བྱ་
བའི་ཕྱིར་ཞེས་སོ། །སྐབས་འདིར་ཊི་ཀ་ལས་མི་འཇུག་པར་བྱ་བའི་ཕྱིར་ཞེས་བཤད་པ་དེ་
ནི་མི་འཇུག་པར་བྱ་བའི་ཕྱིར་ཞེས་པ། འདིའི་འབྲུ་གནོན་ཡིན་གྱི་དེའི་ཆེད་དུ་ཞེས་པའི་འབྲུ་

གནོན་ནི་མ་ཡིན་ནོ། །གཞན་ལས་ནི་ཞེས་པ་ཊིཀ་ལས། སློབ་དཔོན་གྱི་ལུགས་ལས་
གཞན་ལས་ནི་ཞེས་བཤད་ཀྱང་། ལུང་ཕྲན་ཚེགས་ལས་གཞན་ལུང་མ་མོ་ལས་ནི་གཞོན་
རབས་དག་གིས་བྱའོ་ཞེས་བརྗོད་ན་ལུང་དང་མཐུན་ནོ། །གོས་གཅིག་པས་བྱི་དོར་གྱི་ལས་
མི་བྱའོ། །ཞེས་པ་ལ་སོགས་པ་གོས་གཅིག་པ་བཀག་པའི་སྐབས་མང་དུ་གསུངས་ན་གོས་
གཅིག་པ་ཡིན་མིན་གྱི་དོན་ནི་གང་ཞེ་ན། སངས་རྒྱས་ཀྱིས་གནང་བའི་གོས་གཅིག་གོན་པ་
དང་། གནང་བའི་གོས་གཉིས་ཡན་ཆད་གྱོན་པ་སྟེ། བཀག་པའི་གོས་ཀྱིས་ནི་མ་ཡིན་ནོ། །
ཊིཀ་ལས། ཚུལ་ཁྲིམས་དང་ལྡན་པ་ནི། སེང་གེ་ལྟ་བུ་ཡིན་ཏེ། རི་དྭགས་ཕྲ་མོ་ལྟ་བུའི་ཉོན་
མོངས་པ་དག་གིས་མི་ཐུབ་པའི་ཕྱིར་རོ། །ཚུལ་ཁྲིམས་འཆལ་བ་ནི། ཝ་ལྟ་བུ་ཡིན་ཏེ། ཁྱི་
ལྟ་བུའི་ཉོན་མོངས་པ་དག་གིས་ཕམ་པར་བྱས་པའི་ཕྱིར་རོ་ཞེས། ཊིཀ་ལས་སོ། །ལུང་གླེང་
གཞི་ལས། སེང་གེ་ལྟ་བུས་ཝ་ལྟ་བུ་ལ་བསྙེན་བཀུར་མི་བྱའོ། །བྱེད་ན་འགལ་ཚབས་ཅན་
དུ་འགྱུར་རོ་ཞེས་གསུངས་སོ། །ཞུས་པ་བྲམ་ཟེའི་བུ་མོ་ལྟ་བུ་ལས། ཚུལ་ཁྲིམས་དང་ལྡན་
པས་ཤེས་བཞིན་དུ་ཚུལ་ཁྲིམས་འཆལ་བ་ལ་སོ་ཤིང་སྟོབས་པར་བྱེད་ན་ཚུལ་ཁྲིམས་དང་
ལྡན་པ་དེ་ཡང་སྟོང་ཕྲག་དགུ་བཅུར་སེམས་ཅན་དམྱལ་བར་འགྱུར་བའི་ལས་སྒྲུབ་པ་ཡིན་
དེ་བཞིན་དུ་འདག་རྫས་སྟོབས་པ་དང་ཁ་ཏོན་བྱེད་པ་དང་། གནས་བྱེད་པ་དང་།
གནས་སུ་འཛིན་པ་དང་། ཚུལ་ཁྲིམས་འཆལ་བ་དང་ལྷན་ཅིག་ཉལ་བར་བྱེད་ན་སྐྱ་རེངས་
མཤར་བ་དེའི་བར་དུ་ལོ་སྟོང་ཕྲག་དགུ་བཅུ་དང་། སྐྱ་རེངས་ཤར་ན་ལོ་བྱེ་བ་ཕྲག་བཅུ་བཞི་
དང་སྟོང་ཕྲག་བཞི་དང་སྟོང་ཕྲག་བཞི་བཅུར་སེམས་ཅན་དམྱལ་བར་འགྱུར་བའི་ལས་
བསྒྲུབས་པ་ཡིན་ནོ། །ཞེས་གསུངས་སོ། །འོད་ལྡན་ལས། ཚུལ་ཁྲིམས་འཆལ་བ་དེ་ཡང་ཇི་
ལྟར་ཤེས་པར་བྱ་ཞེ་ན། མཐོང་བ་དང་ཐོས་པ་དང་དོགས་པ་རྣམས་ཀྱིས་ཞེས་སོ། །ཐམས་
ཅད་དུའམ་ཞེ་ན། སློབ་དཔོན་དང་མཁན་པོ་མཆོག་ཏུ་ཚུལ་ཁྲིམས་འཆལ་བ་ཕམ་པ་ཐམས་

ཅད་བྱུང་བའམ་ལྟུང་བ་སྡེ་ལྔ་ཆར་བྱུང་བ་ལ་ཡང་བསྙེན་བཀུར་བྱ་སྟེ། ཊཱིཀ་ལས། དེ་
གཉིས་ནི་བསྟན་པ་ལ་འཇུག་པའི་སྒོར་གྱུར་པ་ཡིན་པའི་ཕྱིར་དང་སྡོམ་པ་སྐྱེ་བ་དང་ལེགས་
པར་བསྲུང་བ་དང་ཆོས་ཁོང་དུ་ཆུད་པའི་རྒྱུ་ཡིན་པའི་ཕྱིར་རོ་ཞེས་སོ། །ཕ་མ་དང་ནད་པ་
དག་ནི་ཁྱིམ་པ་ཡིན་ན་ཡང་བསྙེན་བཀུར་བྱ་སྟེ། ཊིཀ་ལས། ཕ་མ་ནི་ཕན་འདོགས་པའི་
ཞིང་ཡིན་པའི་ཕྱིར་དང་། ནད་པ་ནི་སྙིང་རྗེའི་ཞིང་ཡིན་པའི་ཕྱིར། དེ་ལ་དཀོན་མཆོག་
གསུམ་པས་ཀྱང་བསྙེན་བཀུར་བྱའོ་ཞེས་སོ། །ལུང་ཕྲན་ཚེགས་ལས་ཀྱང་། གང་ནད་པ་ལ་
རིམ་གྲོ་བྱེད་པ་དེ་ནི་ང་ལ་རིམ་གྲོ་བྱེད་པ་ཡིན་ནོ་ཞེས་གསུངས་སོ། །ཡང་ངོ་ཞེས་པ་རབ་ཏུ་
བྱུང་བ་ཡིན་ན་ལྟ་ཅི་སྨོས་ཞེས་པའོ། །
གཞན་ཡང་ལུང་ལས། ཕ་དང་མ་གཉིས་ཚངས་པ་སྟེ། །སློབ་དཔོན་སྔ་མ་དེ་བཞིན་
ནོ༑ །ཇི་ལྟར་མིའམ་ལྷ་བྲན་བཞིན། །བུ་ཡི་སྦྱིན་པའི་གནས་ཡིན་པས། །ཕྱི་བར་བྱ་ཞིང་
བཀྲུ་བ་དང་། །རྐང་པ་གཉིས་ཀྱང་བཀྲུ་བ་དང་། །དེ་བཞིན་མཁས་པས་བསྙེན་བཀུར་བྱ། །
བཟའ་དང་བཅའ་དང་བཏུང་བ་དང་། །བགོ་བ་མལ་སྟན་དེ་བཞིན་ཏེ། །མཁས་པས་བསྙེན་
བཀུར་བཅའ་བྱེད་ན། །འདིར་ནི་མནར་བར་མི་འགྱུར་ཏེ། །སོང་ནས་མཐོ་རིས་དགའ་
བར་འགྱུར། །ཞེས་གསུངས་སོ། །ལེགས་པར་སྦྱར་བའི་ཁྲུས་འདི་ནི་གནང་བའི་བསླབ་པ་
ཡིན་ནོ། །རྐང་ཁྲུས་ཀྱི་གཞི་བྱའོ། །ཞེས་པ་ལ་སོགས་པ་སྟེ། བྱའོ་ཞེས་འདུལ་བ་ནས་མང་
དུ་གསུངས་ན། དེ་ཐམས་ཅད་ཅི་ནས་ཀྱང་བྱ་དགོས་མ་བྱས་ན་ཉེས་པར་འགྱུར་ལ་སྒྲུབ་
པའི་བསླབ་པ་ཡིན་ནམ། འོ་ན་སྟེ་ཅི་དགར་འཇུག་པ་གནང་བའི་བསླབ་པ་ཡིན་ཞེ་ན།
བྱའོ་ཞེས་གསུངས་པ་ཐམས་ཅད་སྤྱིར་གཏན་ལ་དབབ་པ་ནི། གསོ་སྦྱོང་དང་དགག་དབྱེ་
ལ་སོགས་པ་དགག་དགོས་ཀྱི་རྒྱུ་མཚན་དང་ལྡན་པ་རྣམས་ནི་ཅི་ནས་ཀྱང་བྱ་དགོས་པ་
བསྒྲུབ་པའི་བསླབ་པ་ཡིན་ལ། དགག་དགོས་ཀྱི་རྒྱུ་མཚན་དང་མི་ལྡན་པ་རྣམས་ནི། བྱའོ་
ཞེས་གསུངས་ཀྱང་གནང་བའི་བསླབ་པ་ཡིན་ཏེ། རྐང་ཁྲུས་ཀྱི་གཞི་བྱའོ་ཞེས་པའི་ཊིཀ་

ལས་བྱའོ་ཞེས་བྱ་བའི་བྱེད་པའི་ཚིག་དང་པོར་སྦྱར་བ་ནི་འདོད་པས་སྤྱོད་པ་ཡིན་པར་
བསྟན་པའི་ཕྱིར་ཞེས་བཤད་པས་འདི་དང་མཚུངས་པ་གཞན་རྣམས་ལའང་གནང་བའི་
བསླབ་པར་སྦྱར་བར་བྱའོ། །
འོ་ན་རྐང་ཁྲུས་ཀྱི་གཞི་གནང་ངོ་ཞེས་མ་གསུངས་པར། རྐང་ཁྲུས་ཀྱི་གཞི་བྱའོ་ཞེས་
སྒྲུབ་ཚིག་ཏུ་སྨོས་པའི་རྒྱུ་མཚན་གང་ཞེ་ན། དོན་ཉུང་ཞིང་བྱ་བ་ཉུང་བ་ལ་བཅོམ་ལྡན་འདས་
ཀྱིས་རྣམ་གྲངས་དུ་མས་བསྟོད་ཅིང་། དེ་ལས་ལྡོག་པ་ལ་རྣམ་གྲངས་དུ་མས་སྨད་པས་
ཡུལ་དུས་གང་ཟག་འགའ་ཞིག་ལ་གནང་ཡང་གང་ཟག་ཐམས་ཅད་ལ་གནང་བ་མ་ཡིན་
ནམ་སྙམ་པའི་དོགས་པ་བསལ་བའི་ཕྱིར་སྒྲུབ་ཚིག་ཏུ་བསྟན་ཏོ། །ཆོལ་ཟངས་ས་ལས་
བྱས་པ་མི་བྱ་ཞེས་པ་ལ་འགྲེལ་བ་བྱེད་པ་ཁ་ཅིག་ན་རེ། ས་ལས་བྱས་པ་ཞེས་གཉིས་པའི་
སྒྲ་སྨོས་པས་ཟངས་ལ་སོགས་པ་ཡང་བཀག་པར་ཤེས་སོ་ཟེར་རོ། །དེ་ལ་དགག་པའི་ཊིཀ་
ལས་འདི་ལྟར་བཤད་དེ། འོ་ན་ཤིང་ལ་སོགས་པ་ཡང་བཀག་པར་ཐལ་བར་འགྱུར་རོ། །
འདོད་ན་ས་ཁོ་ན་ལས་བྱས་པ་ཞེས་སྨོས་པར་རིགས་པ་ལས་མ་སྨོས་པ་དང་འགལ། རིན་
པོ་ཆེ་བདག་གིར་བྱ་བའི་བཤན་བསྲེ་བར་མི་བྱ་ཞེས་གསེར་ལ་སོགས་པ་དམིགས་ཀྱིས་
བཀར་ཏེ་བཀག་པའི་ཚིག་གིས་ནི་ཟངས་ལ་སོགས་པ་རུང་བར་ཤེས་སོ་ཞེས་ཊཱིཀ་ལས་
བཤད། དབྱིབས་མདུང་རྩེའི་རྣམ་པ་ལྟ་བུ་ཟུར་གསུམ་པའམ། རྫ་རྔའི་རྣམ་པ་ལྟ་བུ་ཁ་
ཞབས་ཅུང་ཟད་ཁུམ་པ་རྐེད་པ་སྦོམ་པ་སྟེ་སྒོ་ངའི་རྩེ་གཉིས་བཅད་པ་བཞིན་ནོ། །དབྱིབས་
དེ་ལྟར་བྱ་བ་ནི་ཟླ་བ་དང་ཉི་མ་ལ་སོགས་པ་ནི་ལྷར་འཛིན་ཏོ་ཞེས་ཟེར་བའི་ཚིག་གི་སྐབས་
མེད་པའི་ཕྱིར་རོ། །རུང་ཞིང་ཚད་དང་ལྡན་པའི་ལྷུང་བཟེད་མེད་པར་རབ་བྱུང་དང་བསྙེན་
རྫོགས་མི་བྱའོ། །
འོ་ན་དགེ་སློང་གི་ལྷུང་བཟེད་ཀྱི་ཚད་གང་ཞེ་ན། ལྷུང་བཟེད་ཀྱི་ཁའི་ཆའི་མཐའ་
འམ་མུ་ཁོ་ན་ནས་མཐེ་བོའི་ལྟོ་གང་མཐེ་བོའི་སོར་གཅིག་སྟེ་མཐེ་བོའི་ཞིང་ཚད་ཟས་མ་

བླུགས་པར་སྟོང་པར་བཞག་པའི་ནང་གི་ལྷག་མས་འབྲས་ཆན་དང་ཚོད་མའི་ཚད། འདི་
ཙམ་ཞིག་ཤོང་བ་དེ་ནི་ཊཱི་ཀ་ལས་རིགས་པ་ཡིན་ཏེ་བྱིན་གྱིས་བརླབ་ཏུ་རུང་བ་ཞེས་བྱ་བའི་
ཐ་ཚིག་གོ་ཞེས་གསུངས་སོ། །དེའང་དགེ་སློང་གི་ལྷུང་བཟེད་ཆུང་ཚད་ནི། འབྲས་ཐུག་པོ་
ཆེ་ཡུལ་མ་ག་དྷའི་བྲེའུ་ཆུང་གང་ལ་བོད་ཀྱི་བྲེའི་དྲུག་ཕུལ་དོའོ། །དེ་བཙོས་པས་འབྲས་
ཆན་བྲེ་གང་སྟེ། བམ་པོ་ལྔ་བཅུ་པ་ལས། འབྲས་ཐུག་པོ་ཆེ་ཆན་དུ་བཙོས་ནས་སུམ་འགྱུར་
དུ་བརྩིའོ་ཞེས་སོ། །ཚོད་མ་འབྲས་ཆན་གྱི་སུམ་ཆ་ཡིན་ཞེས་འགྲེལ་ཆུང་ནས་བཤད་ཅེས་
གསུངས་པས། སྲན་ཚོད་དང་བཅས་ཚོད་མ་དང་བཅས་པ་ལ་ཕུལ་དོའོ། །མཐེ་བོའི་ལྟོ་གང་
སྟོང་པར་བཞག་པ་དེར་ཕུལ་གང་ཤོང་བ། ཁད་ཆད་བཀང་ན་ནང་དུ་ཕུལ་དགུ་ཤོང་བ་དེ་ནི་
རིགས་པ་ཡིན་ནོ། །ཞེས་སྦྱར་རོ། ། །
དགེ་སློང་གི་ལྷུང་བཟེད་ཆེན་པོའི་ཚད་ནི། བྲེའུ་ཆུང་གང་ལྷག་པ་ནས་དོའི་བར་ཞེས་
པས། འབྲས་ཐུག་པོ་ཆེ་མ་ག་དྷའི་བྲེའུ་ཆུང་དོ་ལ་བོད་ཀྱི་དྲུག་ཕུལ་བཞིའོ། །དེ་བཙོས་པས་
སུམ་འགྱུར་དུ་འཕེལ་བས་འབྲས་ཆན་བྲེ་དོའོ། །ཚོད་མ་འབྲས་ཆན་གྱི་སུམ་ཆ་སྟེ་ཕུལ་
བཞིའོ། །མཐེ་བོའི་ལྟོ་གང་སྟོང་པར་བཞག་པ་དེར་ཕུལ་དོ་ཤོང་བ་སྟེ། ཁད་ཆད་དུ་བཀང་
ན་ནང་དུ་ཕུལ་བཅོ་བརྒྱད་ཤོང་བ་དེ་ནི་རིགས་པ་ཡིན་ནོ་ཞེས་སྦྱར་རོ། །དགེ་སློང་གི་ལྷུང་
བཟེད་འབྲིང་ཚད་ནི། བྲེའུ་ཆུང་གང་ལྷག་པ་ནས་དོའི་བར་ཞེས་པས། མ་ག་དྷའི་བྲེའུ་ཆུང་
གང་དང་དེའི་བར་ནི་བྲེའུ་ཆུང་ཕྱེད་དང་དོ་སྟེ། དེ་ལ་བོད་ཀྱི་དྲུག་ཕུལ་གསུམ་མོ། །དེ་བཙོས་
པས་སུམ་འགྱུར་དུ་བརྩི་བ་དང་ཚོད་མ་འབྲས་ཆན་གྱི་སུམ་ཆར་བརྩི་བ་སྔ་མ་བཞིན་ཏེ།
མཐེ་བོའི་ལྟོ་གང་སྟོང་པར་བཞག་པ་དེར་ཕུལ་ཕྱེད་དང་དོ་ཤོང་བ་སྟེ། ཁད་ཆད་དུ་བཀང་ན་
ཕུལ་ཕྱེད་དང་བཅུ་བཞི་ཤོང་བ་དེ་ནི་རིགས་པ་ཡིན་ནོ་ཞེས་སྦྱར་རོ། །དེར་མ་ཟད་ཕུལ་བཅོ་
ལྔའམ་བཅུ་གསུམ་ཤོང་བ་ལ་སོགས་པ་ཡང་འབྲིང་ཚད་དུ་བཟུང་སྟེ། རྣམ་འབྱེད་འགྲེལ་
ལས། ལྷུང་བཟེད་འབྲིང་ཚད་ནི་དེ་གཉིས་ཀྱི་བར་གང་ཡང་རུང་བ་ཤོང་བའོ་ཞེས་བཤད་དོ། །

མཐེ་བོའི་ལྟོ་གང་ཞེས་པ་འདི་ལ། གངས་ཅན་འདི་ན་འདུལ་འཛིན་ཕལ་ཆེར་རྣམས། །མཐེ་
བོའི་ལྟོ་གང་སྲིད་དུ་འཇལ་ཞེས་གྲག །དེ་ལྟར་མིན་ཏེ་སྒྲུབ་བྱེད་མེད་ཕྱིར་དང་། །འདུལ་
བའི་གཞུང་ལུགས་དྲུག་དང་འགལ་ཕྱིར་རོ། །དེ་ལྟར་མཐེ་བོའི་ལྟོ་གང་སྲིད་དུ་བརྩི་ན་ནི་
ཞིང་དུ་བརྩི་བའི་གཞུང་དྲུག་དང་འགལ་ཏེ།
དེ་ཡང་གོས་གཞིའི་ཊིཀ་ལས། མཐེ་བོའི་སོར་གཅིག་དང་མཐེ་བོའི་ལྟོ་གང་གཅིག་
པར་བཤད་པ་དང་། འགྲེལ་ཆུང་གི་མདོ་རྩ་བ་ཉིད་ལས། ཁའི་ཆའི་མཐའི་མཐའ་ནས་
མཐེབ་མོའི་སོར་གཅིག་གི་ལྷག་པར་ཞེས་པ་དང་། གཞི་འགྲེལ་ལས། མཐེ་བོའི་ལྟོ་གང་
ཞེས་བྱ་བ་ནི་མཐེ་བོའི་སོར་གཅིག་སྟེ་ཞེས་པ་དང་། རྣམ་འབྱེད་འགྲེལ་ལས། མཐེ་བོའི་ལྟོ་
གང་ཞེས་བྱ་སྟེ་མཐེ་བོང་གི་ཞིང་ཚད་ཀྱི་སོར་གཅིག་གི་ཚད་དོ་ཞེས་པ་དང་། བམ་པོ་ལྔ་
བཅུ་པ་དང་གཞུང་འགྲེལ་ལས་ཀྱང་། མཐེ་བོའི་ལྟོ་གང་མཐེ་བོའི་ཞིང་ལ་བརྩི་བར་བཤད་
དོ༑ ༑སྲན་ཚོད་དང་བཅས་ཚོད་མ་དང་བཅས་ཞེས་གཉིས་སུ་གསུངས་པ་ནི་ཚོད་མའི་བྱེ་
བྲག་དང་། ཚོད་མ་སྤྱི་ཙམ་སྟེ་རྣམ་པ་གཉིས་སུ་བསྟན་པའི་ཕྱིར་རོ། །རྣམ་འབྱེད་འགྲེལ་
ལས། སྲན་ཚོད་དང་བཅས་པ་ནི་གཤེར་ཚོད་དང་བཅས་པའོ། །ཚོད་མ་དང་བཅས་པ་ནི་
ཚོད་ཤོལ་ལ་སོགས་པ་སྔོ་ཚོད་ཀྱི་བྱན་དང་བཅས་པའོ། །ཞེས་གཤེར་ཚོད་དང་སྐམ་ཚོད་
གཉིས་སུ་བསྟན་ཏོ། །དགེ་སློང་མའི་ལྷུང་བཟེད་ཆེན་པོའི་ཚད་དགེ་སློང་གི་ལྷུང་བཟེད་ཆུང་
ངུའོ། །དེ་ལས་ཚད་ལྷག་པ་མི་བཅང་ངོ་། །
སྐབས་འདིར་ཊིཀ་ལས། དགེ་སློང་མ་རྣམས་ཀྱི་ལྷུང་བཟེད་ཆུང་ངུ་ནི་འགྲངས་པ་
ཙམ་ཤོང་བ་ཡིན་ནོ། །འབྲིང་ནི་དེ་གཉིས་ཀྱི་བར་ཡིན་ཞེས་སོ། །ལུང་དགེ་སློང་མའི་རྣམ་
འབྱེད་ལས། །ལྷུང་བཟེད་ཆེན་པོ་ནི་ཡུལ་མ་ག་དྷའི་བྲེའུ་ཆུང་གང་ངོ༌། །ཆུང་ངུ་ནི་བྲེའུ་ཆུང་
ཕྱེད་དོ། །དེའི་བར་ནི་བར་མའོ་ཞེས་བཤད་ཀྱང་། དེ་ནི་འབྲས་སྐམ་པོའི་ཚད་བཤད་པའོ། །
དགེ་སློང་མའི་ལྷུང་བཟེད་ཆེན་པོ་ནི་མཐེ་བོའི་ལྟོ་གང་གིས་ལྷག་མར་འབྲས་སྐམ་པོ་བྲེའུ་

ཆུང་གང་བཙོས་པ་ཚོད་མ་དང་བཅས་པ་ཤོང་བའོ་དང༌། ཆུང་ངུ་ནི་བྲེའུ་ཆུང་ཕྱེད་བཙོས་པ་
ཚོད་མ་དང་བཅས་པ་ཤོང་བའོ། །
དེ་ལྟར་དགེ་སློང་མའི་ལྷུང་བཟེད་ཀྱི་ཚད་ཆུང་བར་འཇོག་པའི་རྒྱུ་མཚན་ནི་བུད་མེད་
ཕལ་ཆེར་བསོད་ནམས་ཀྱི་འདུ་བའི་སྒོ་ཆུང་བའི་ཕྱིར་རོ་ཞེས་གསུངས་སོ། །དགེ་སློང་གི་
ལྷུང་བཟེད་ཀྱི་གཞི་ལྕགས་གོར་བྱར་རུང་ཡང་དགེ་སློང་མ་དེས་ལྷུང་བཟེད་དེའི་འོག་གཞིར་
ཞ་ཉེའི་དབྱར་འདབ་བཞག་གོ། །འདི་ལ་རང་གི་རྣམ་བཤད་དང་། ཊཱིཀ་ལས། སའི་ཕྱོགས་
གང་དུ་ལྷུང་བཟེད་བཞག་པའི་འོག་གཞི་དེར་ཞ་ཉེའི་དབྱར་འདབ་བཞག་ཅེས་བཤད་ཀྱང་།
ལུང་ཕྲན་ཚེགས་ལས། ལྷུང་བཟེད་ལ་ཞ་ཉེའི་དབྱར་འདབ་ཀྱིས་གླན་པར་བྱའོ། །ཞེས་
གསུངས་ལ། འགྲེལ་ཆུང་ལས་ཀྱང་རོ་ཉེ་ལ་གླབས་ཏེ་ལྷུང་བཟེད་ཀྱི་ཞབས་ཉིད་ལ་གླན་
ཞེས་བཤད་དོ། །བྱང་ཆུབ་དང་པ་ཏ་ལའི་ལོ་མ་ནི་མིང་ཐ་དད་ཀྱང་ངོ་བོ་གཅིག་ཏུ་གཞུང་
གསུམ་ལས་བཤད་དེ། དེ་ཡང་ལུང་ཕྲན་ཚེགས་ཀྱི་ཞ་ཉེའི་དབྱར་འདབ་འདི་ཉིད་ཀྱི་
སྐབས་ལས། ལྷུང་བཟེད་ཀྱི་ཞབས་ཀྱི་ལྷན་པ་གཉིས་ཏེ། བྱང་ཆུབ་གྱི་ཤིང་གི་ལོ་མ་འདྲ་བ་
དང་། ལག་མཐིལ་འདྲ་བས་དཀྲི་བར་བྱའོ་ཞེས་གསུངས་ཤིང་། ཕྲན་ཚེགས་འགྲེལ་ལས་
ཀྱང་། བྱང་ཆུབ་ཤིང་གི་ལོ་མ་འདྲ་བ་ནི་གཅིག་ཡིན་ནོ། །ལག་མཐིལ་གྱི་རྣམ་པ་ལྟ་བུ་སྟེ་
ཟུར་བཞི་པ་ལྟ་བུ་ནི་གཉིས་པ་ཡིན་ནོ། །ཞེས་སོ། །འགྲེལ་ཆུང་གི་མདོ་རྩ་ཉིད་ལས་ཀྱང་
བྱང་ཆུབ་ཀྱི་ཤིང་པ་ལ་ཏའི་ལོ་མའམ་ལག་མཐིལ་འདྲ་བའོ་ཞེས་སོ། །དབྱར་དག་ནི་མཚོན་
པ་སྟེ་དབྱར་དགུན་སྟོན་དཔྱིད་ཐམས་ཅད་དུ་ལྷུང་བཟེད་མེད་དུ་མི་རུང་སྟེ། ཆོས་གོས་ལ་
སོགས་པ་བཞིན་ནོ། །དབྱར་དག་ཅེས་མཚོན་པའི་རྒྱུ་མཚན་ནི། འགྲེལ་ཆུང་ལས། དབྱར་
ཚུལ་དུ་ཞུགས་པའི་ཚེ་ཡུལ་རྒྱུ་བ་མི་གཅོད་ཅེས་ཏེ་ལྷུང་བཟེད་མེད་དུ་མི་རུང་ཞེས་སོ། །
སྐབས་འདིའི་འགྲེལ་ཆུང་ལས། ལྷུང་བཟེད་དང་འབྲལ་དུའང་མི་རུང་ངོ་ཞེས་པ་ནི་
མི་རིགས་ཏེ། གདིང་བ་དང་བྲལ་བ་ལ་ནི་ཉེས་པ་མེད་དོ། །ཞེས་གསུངས་པ་དེ་དང་རྒྱུ་

མཚན་མཚུངས་པའི་ཕྱིར་རོ། །ལྷུང་བཟེད་ཆུང་ངུ་ནི་ཚད་དུ་མཆོག་པས་བྱིན་རླབས་མི་
ཆགས་ཀྱང་སེམས་ཀྱི་བརྟགས་པ་སྨན་ར་གྱིས་ཡོངས་སུ་སྤྱད་པས་འཆང་དུ་གནང་བའོ། །
མདོག་དབྱིབས་ལྷུང་བཟེད་དང་འདྲ་བ་སྟེ། རྣམ་འབྱེད་ལས། ལྷུང་བཟེད་ཆུང་ངུ་ཡང་
གསལ་བཟླུམ་པ་ལོངས་སྤྱད་བཟོད་པ་ཡིན་ནོ། །ཞེས་སོ། །ལྷུང་བཟེད་བཙལ་ཏེ་མ་རྙེད་ན།
ཊིཀ་ལས། ལྷུང་བཟེད་མེད་ན་རབ་ཏུ་དབྱུང་བར་བྱའི་བསྙེན་པར་རྫོགས་པར་ནི་མི་བྱའོ་
ཞེས་བཤད་དེ། སྔ་མ་ཉེས་མེད་འཆགས་ལ་ཕྱི་མ་ཉེས་བཅས་འཆགས་པའོ། །ལུང་གླེང་
གཞི་ལས། ལྷུང་བཟེད་ཚོལ་ལ་གདོད་རབ་ཏུ་ཕྱུང་ཞིག །གལ་ཏེ་མ་འབྱོར་ན་བདག་གིས་
ལྷུང་བཟེད་ཆུང་དུ་བྱིན་ཅིག་ཅེས་བཤད་ཅིང་། བསྡུས་པ་ལས་ཀྱང་། ལྷུང་བཟེད་མེད་པར་
དགེ་ཚུལ་མི་བྱའོ། །
ཡང་ན་ལྷུང་བཟེད་ཆུང་ངུའམ་ཁ་ཕོར་དག་སྦྱིན་པར་བྱའོ་ཞེས་བཤད་ཀྱང་། དེའི་
རྗེས་སུ་མི་འབྲང་སྟེ་འདི་ཉིད་ལས། ཆུང་ངུ་དང་ཆེན་པོ་དང་སྐྱ་བས་ཀྱང་ཞེས་པ་དང་། མེད་
ན་རབ་ཏུ་དབྱུང་ཞེས་པའི་གཞུང་འདི་གཙོ་བོར་གསུང་གི། གཞུང་དམ་པ་ཁ་ཆེའི་དགེ་སློང་
གི་བློ་ནས་བྲིས་པ་ཡིན་པས་མདོ་རྩ་བ་དང་མི་མཐུན་ན་གཙོ་བོར་མི་བཟུང་ངོ༌། །གར་བབ་
བབ་ཅེས་པ་དང་། དེར་མི་བཞག་ཅེས་པ་ནི་གར་བབ་བབ་སྲང་བར་རམ་འཁྱམས་ལ་
སོགས་པ་མ་བཤགས་པའི་ཕྱོགས་དག་ཏུ་ལྷུང་བཟེད་རེ་ཞིག་ཀྱང་བཞག་པ་མ་ཡིན་ནོ་ཞེས་
ཊཱི་ཀ་ལས་བཤད་པ་དེ་ལེགས་ཏེ། འདི་ནི་ལུང་ཕྲན་ཚེགས་ལས། དགེ་སློང་ཞིག་བསོད་
སྙོམས་ཀྱི་ཕྱིར་རྒྱུ་བ་ན་ཆོས་གོས་ནར་ནས་ལྷུང་བཟེད་ས་ལ་བཞག་ནས་གོས་ཚགས་བྱས་
པ་དང༌། དེ་བྲམ་ཟེ་རྣམས་ཀྱིས་མཐོང་ནས་ལྷུང་བཟེད་གར་བབ་ཏུ་འཇོག་གོ་ཞེས་འཕྱ་
བར་བྱེད་ནས། ལྷུང་བཟེད་གར་བབ་བབ་ཏུ་བཞག་པར་མི་བྱའོ། །ཞེས་གསུངས་སོ། །
གར་བབ་བབ་དེར་ལྷུང་བཟེད་གཏན་དུ་མི་བཞག་གོ། །ཞེས་ཊིཀ་ལས་བཤད་པ་དེ་ལེགས་
སོ༑ ༑ལུང་ཕྲན་ཚེགས་ལས། གནས་ཁང་དུ་ལྷུང་བཟེད་བབ་ཅོལ་དུ་བཞག་པས་ལྷུང་

བཟེད་མ་རུངས་པར་གྱུར་ནས་ལྷུང་བཟེད་གར་བབ་བབ་ཏུ་བཞག་པར་མི་བྱའོ། །ལྷུང་
བཟེད་བཞག་པ་དེའི་ཆེད་དུ་ངོས་ཁུང་བུ་ག་བྱས་ལ་དེར་བཞག་པར་བྱའོ་ཞེས་གསུངས་སོ། །
ལྷུང་བཟེད་དང་ཆོས་གོས་བཅོས་ལེགས་བྱས་པ་ཡལ་བར་མི་འདོར་རོ་ཞེས་རང་གི་རྣམ་
བཤད་དང་ཊཱི་ཀས་བཤད་དོ། །གལ་ཏེ་དབྱར་བྱུང་ན། ལྷུང་བཟེད་དེའི་བྱ་བ་བསོད་སྙོམས་
བླང་བ་དང་བཟའ་བ་འཛིན་པ་གཉིས་པོ་དེའི་བར་དུ་བསྐུ་བ་དང་རྩུབ་ཁྲུས་བྱ་སྟེ། ཟན་
ཟོས་པའི་འོག་ཏུ་ལྷུང་བཟེད་ལ་སྣུམ་གྱིས་བསྐུ་ཞིང་སྣུམ་པ་དང་། བཅས་པ་བཞིན་དུ་
མཚན་ཐོག་ཐག་བཞག་པར་བྱ་བ་དང་། ཕྱི་དེ་ཉིན་པར་བསོད་སྙོམས་ལ་འགྲོ་བའི་ཚེ་ལྕི་
སྐམ་ལ་སོགས་པ་རྩུབ་ཁྲུས་བྱ་བ་ཉིད་ཀྱིས་ལེགས་པར་བཅོས་པ་ཉིད་བྱའོ། །ཕྱག་དར་
དང་ཆག་ཆག་བྱའོ་ཞེས་པ་གཞུང་དུ་བཀོད་པའི་གོ་རིམ་སྟེ། ལག་ལེན་བྱ་བའི་གོ་རིམ་ནི།
ཆག་ཆག་བཏབ་པའི་འོག་ཏུ་འཕྱག་གོ་ཞེས་འོག་ནས་འབྱུང་ངོ་། །ལོ་ཚིགས་མི་ཤེས་ན་
མཚན་གྱི་ཉེ་འཁོར་དུ་སྤུ་སྐྱེས་པ་དེ་ལ་དགེ་སློང་གི་སྡོམ་པ་སྦྱིན་དུ་རུང་བ་ཡིན་གྱི། སྡོམ་པ་
སྐྱེ་མི་སྐྱེ་ནི་དོན་གྱི་རྗེས་སུ་འབྲང་ངོ༌། །
བསྡུས་པ་ལས། ན་ཚོད་རྫོགས་པ་ནི་ལོ་ཉི་ཤུ་ལོན་པའོ། །རྟེན་རྫོགས་པ་ནི་བྱིས་
པའི་བོངས་ཚོད་ལྟ་བུ་མ་ཡིན་ལ་བུས་པའི་སྐད་ལྟ་བུ་ཡང་མ་ཡིན་པ་དང་། འདོམས་དང་
མཆན་ཁུང་ལ་སོགས་པར་སྤུ་སྐྱེས་པ་དང་། ཡོངས་སུ་སྨིན་པ་བུས་པ་ལྟ་བུའི་བློ་མ་ཡིན་
པའོ། །རྟེན་རྫོགས་ཀྱང་ན་ཚོད་མ་རྫོགས་པ་བསྙེན་པར་རྫོགས་པར་བྱེད་ན་ལྟུང་བྱེད་དོ་
ཞེས་མཚན་གྱི་ཉེ་འཁོར་དུ་སྤུ་སྐྱེས་ཀྱང་ན་ཚོད་མ་རྫོགས་པ་བསྙེན་རྫོགས་བྱེད་ན་ལྟུང་བྱེད་
དུ་བཤད་པ་དེ་དང་གཞུང་འདི་ནས་མཚན་གྱི་ཉེ་འཁོར་དུ་སྤུ་སྐྱེས་པ་བསྙེན་པར་རྫོགས་
པར་ཁས་བླང་ཞེས་བཤད་པ་དང་འགལ་ཞེ་ན། ལྟུང་བྱེད་དུ་བཤད་པ་དེ་ནི་ལོ་ཚིགས་ཤེས་
པའི་དབང་དུ་བྱས་པ་ཡིན་པས་གཞུང་འདི་དང་འགལ་བ་མེད་དོ། །བསྙེན་པར་རྫོགས་
པར་འདོད་པ་ནི་འགྲེལ་ཆུང་ལས། ཞག་ལྔ་དྲུག་ཚུན་ཆད་དུ་བསྙེན་པར་རྫོགས་པར་བྱེད་

པ་ཞིག་ན་ཤིང་ལ་འཛེག་ཏུ་མི་གཞུག་ཅེས་བཤད་ཀྱང་། ཞག་ལྔ་དྲུག་གི་ངེས་པ་མེད་དེ། དེ་
བས་དུས་མྱུར་བ་ན་བསྙེན་རྫོགས་བྱེད་ཅིང་དེའི་ཚེ་ན་བསྙེན་རྫོགས་འདོད་པ་མ་ཡིན་པ་
ཡོད་ལ། དེ་བས་དུས་རིང་བ་ན་བསྙེན་རྫོགས་བྱེད་ཅིང་དེའི་ཚེ་ན་བསྙེན་རྫོགས་འདོད་པ་
ཡིན་པ་ཡང་ཡོད་པའི་ཕྱིར་རོ། །འདི་ནི་ཞག་མང་རུང་ཉུང་རུང་སྟེ་བདག་བསྙེན་པར་
རྫོགས་པར་བྱེད་ཅེས་ཆེད་དུ་གཉེར་ཏེ་ཞུས་པ་ནས་བརྗོད་པ་ཐ་མ་ཕལ་ཆེར་བྱས་པ་ཡན་
ཆད་དོ། །མཚམས་ཀྱི་ཕྱི་རོལ་ནི། མཐོང་བའི་སྤྱོད་ཡུལ་ལས་འདས་པའོ། །ཐལ་མོ་སྦྱར་ཏེ་
བཞག་པར་བྱའོ། །ཞེས་གཞི་འགྲེལ་ལས། དེ་ལྟ་བུའི་སྤྱོད་ལམ་གྱིས། འགྲེང་སྟེ་འདུད་པ་
དང་བཅས་པར་བཞག་པར་བྱའོ། །དེ་ནི་སེམས་དང་བ་བསྐྱེད་པར་བྱ་བའི་ཕྱིར་ཞེས་སོ། །
གང་ན་གནས་མེད་པ་དེར་ཞེས་པ་ལ་སོགས་པ་འདིའི་སྤྱི་དོན་ལ་གཉིས་ཏེ། ཉེས་
བྱས་ཀྱི་དབྱེ་བ་དང་། དབྱེ་བ་ལ་འཁྲུལ་པ་སྤང་བའོ། །དང་པོ་ནི་སྐབས་འདིར་ནི་ཉེས་བྱས་
སུམ་ཅུ་རྩ་གསུམ་སྟེ། ཉེས་བྱས་ལྔ་ཚན་ལྔ་དང་བཞི་ཚན་གཉིས་སོ། །དེ་དག་ཀྱང་སྐབས་
འདི་ནས་དངོས་སུ་བསྟན་པ་དང་སྐབས་འདི་དང་འབྲེལ་བའི་ཉེས་བྱས་ཅི་རིགས་པའོ། །
ལྔ་ཚན་དང་པོ་ནི་གང་ན་གནས་མེད་པ་དེར་གསོ་སྦྱོང་ལ་བསྡད་པར་མི་བྱ་ཞེས་པའི་སྐབས་
སུ་ཉེས་བྱས་ལྔ་སྟེ། གནས་དང་གསོ་སྦྱོང་འདོམ་པར་ངེས་པའི་སྐབས་ཀྱི་ཉེས་བྱས་གསུམ་
དང༌། འདོམ་པ་ལ་ཕྱོགས་པའི་སྐབས་ཀྱི་ཉེས་བྱས་གཉིས་སོ། །དང་པོ་གསུམ་ནི། གནས་
དང་གསོ་སྦྱོང་འདོམ་པར་ངེས་པའི་ཚེ་ན་གསོ་སྦྱོང་ལ་བསྡད་ན་ཉེས་བྱས་བསྐྱེད་དེ། སྒྲུབ་
པ་བཅས་པའི་རྗེས་སུ་དགག་པ་རྗེས་བཅས་དང་འགལ་བའོ། །དེར་གནས་ན་ཐོ་རེངས་སྐྱ་
རེངས་འཆར་བའི་ཚེ་ན་གནས་མེད་ཀྱི་ཉེས་བྱས་བསྐྱེད་དེ། སྒྲུབ་པ་བཅས་པའི་རྗེས་སུ་
སྒྲུབ་པ་རྗེས་བཅས་དང་འགལ་བའོ། །བླ་མའི་དྲུང་དུ་རང་ཉིད་ཕར་ལ་འགྲོ་བའི་ཕྱིར་གནས་
ཀྱི་བླ་མ་བཙལ་དུ་ཡོད་པ་ལས་མི་འཚོལ་ན་ཉེས་བྱས་བསྐྱེད་དེ། སྒྲུབ་པ་བཅས་པའི་རྗེས་
སུ་སྒྲུབ་པ་རྗེས་བཅས་དང་འགལ་ལོ། །འདོམས་པ་ལ་ཕྱོགས་པའི་སྐབས་ཀྱི་ཉེས་བྱས་

གཉིས་ནི། རང་གི་གནས་གསོ་སྦྱོང་ཡོད་པ་དེར་གནས་ཀྱི་བླ་མ་ཚུར་ལ་བོད་དུ་ཡོད་པ་
ལས་མི་འབོད་ན་ཉེས་བྱས་བསྐྱེད་ལ། དེའི་ཚེ་ཚུར་ལ་མི་འབོད་པར་གནས་ཀྱི་བླ་མའི་དྲུང་
དུ་ཕྱིན་ཏེ་གནས་ན། གསོ་སྦྱོང་བྱིན་གྱིས་མ་བརླབས་པར་སྐྱ་རེངས་འཆར་བ་ན་གསོ་སྦྱོང་
མ་བྱས་པའི་ཉེས་བྱས་ཀྱང་བསྐྱེད་དེ། གནས་དང་ལས་དང་ཉེ་གནས་ཀྱི་སྟ་གོན་གྱིས་དེ་
བཙལ་བར་བྱའོ་ཞེས་གསུངས་པ་དང་འགལ་བར་བྱས་པ་དང་། སྤྱིར་གསོ་སྦྱོང་སྒྲུབ་དགོས་
སུ་བཅས་པ་དང་འགལ་བར་བྱས་པ་དེ་གོ་རིམ་བཞིན་ནོ། །
ལྔ་ཚན་གཉིས་པ་དང་ལྔ་ཚན་གསུམ་པ་ནི། གནས་པར་ཁས་བླངས་པར་མི་བྱའོ་
ཞེས་གནས་པར་ཁས་བླང་བ་སྤྱིར་བཀག་པ་འདིས་དབྱར་སྔ་མ་གནས་པར་ཁས་བླང་བར་
མི་བྱའོ་ཞེས་པ་དང་། དབྱར་ཕྱི་མ་གནས་པར་ཁས་བླང་བར་མི་བྱའོ་ཞེས་པ་བསྟན་ཏེ།
གནས་ལ་བརྟེན་པ་དང་དབྱར་སྔ་མ་ཁས་ལེན་པ་འདོམ་པར་ངེས་པའམ་འདོམས་པ་ལ་
ཕྱོགས་པ་ན་ཉེས་བྱས་ལྔ་དང་། གནས་ལ་བརྟེན་པ་དང་དབྱར་ཕྱི་མ་ཁས་ལེན་པ་འདོམ་
པར་ངེས་པའམ་འདོམ་པ་ལ་ཕྱོགས་པ་ན་ཉེས་བྱས་ལྔ་སྟེ། སྔར་གསོ་སྦྱོང་དང་འདོམ་པའི་
སྐབས་བཞིན་དུ་ཅི་རིགས་པར་སྦྱར་རོ། །
ལྔ་ཚན་བཞི་པ་ནི། གནས་པར་ཁས་བླངས་པ་སྔ་མ་རྗེས་སུ་བསྲུང་བར་མི་བྱའོ་ཞེས་
པའི་སྐབས་སུ། དབྱར་སྔ་མ་གནས་པར་ཁས་བླངས་ཟིན་པ་ན་དབྱར་ཟླ་བ་གསུམ་གྱི་ཟླ་
བ་དང་པོ་བསྲུང་བ་དང་གནས་པ་ལ་བརྟེན་པ་འདོམ་པར་ངེས་པའམ་འདོམ་པ་ལ་ཕྱོགས་
པའི་སྐབས་སུ་ཉེས་བྱས་ལྔ་སྟེ། སྔ་མ་བཞིན་སྦྱར་རོ། །སྐབས་འདིར་ཊིཀ་ལས། གནས་
པར་ཁས་བླངས་པ་སྔ་མ་བྲལ་ཏེ་གཞན་དུ་འགྲོ་བར་བྱ་ཞིང་གང་ན་གནས་ཡོད་པ་དེར་
དབྱར་ཕྱི་མ་ཤོས་གནས་པར་ཁས་བླངས་པར་བྱའོ་ཞེས་བཤད་ཅིང་དོན་ཏེ་ལྟར་ལུང་ལས་
ཀྱང་ངོ༌། །དེ་བཞིན་དུ་དབྱར་སྔ་མ་ཁས་བླངས་པ་ན་གནས་དེ་ན་གནས་ཀྱི་བླ་མ་མེད་པར་
གྱུར་ན། དབྱར་ཟླ་བ་གསུམ་གྱི་ཟླ་བ་གསུམ་པ་ཡང་བསྲུང་བར་མི་བྱའོ། །ལྔ་ཚན་ལྔ་པ་ནི་

ཕྱི་མ་ལ་ཡང་ཟླ་བ་གཉིས་ལས་ལྷག་པའོ། །ཞེས་པའི་སྐབས་སུ། དབྱར་ཕྱི་མ་ཟླ་བ་གཉིས་
ལས་ལྷག་པ་སྟེ་ཟླ་བ་གསུམ་པ་བསྲུང་བ་དང་གནས་ལ་བརྟེན་པ་འདོམ་པར་ངེས་པའམ་
འདོམ་པ་ལ་ཕྱོགས་པའི་སྐབས་སུ་ཉེས་བྱས་ལྔ་སྟེ་སྔ་མ་བཞིན་སྦྱར་རོ། །ཉེས་བྱས་བཞི་
ཚན་གཉིས་ལས་བཞི་ཚན་དང་པོ་ནི། དབྱར་ཕྱི་མ་ཟླ་བ་གཉིས་བསྲུང་བ་དང་གནས་ལ་
བརྟེན་པ་འདོམ་པར་ངེས་པའི་སྐབས་ཀྱི་ཉེས་བྱས་གཉིས་དང་། འདོམ་པ་ལ་ཕྱོགས་པའི་
སྐབས་ཀྱི་ཉེས་བྱས་གཉིས་ཏེ་བཞིའོ། །དང་པོ་གཉིས་ནི་དབྱར་ཕྱི་མ་ཟླ་བ་གཉིས་བསྲུང་
བ་དང་གནས་ལ་བརྟེན་པར་འདོམ་པར་ངེས་པའི་ཚེ། གནས་ཀྱི་བླ་མ་ལ་བརྟེན་ན་ཉེས་བྱས་
བསྐྱེད་དེ་སྒྲུབ་པ་བཅས་པའི་རྗེས་སུ་དགག་པ་རྗེས་བཅས་དང་འགལ་བའོ། །མཚམས་
གཞན་ཡོད་པའི་གནས་ཀྱི་བླ་མའི་དྲུང་དེར་སོང་སྟེ་གནས་ན་དབྱར་ཕྱི་མ་དྲལ་བའི་ཉེས་
བྱས་བསྐྱེད་དེ། སྒྲུབ་པ་བཅས་པའི་རྗེས་སུ་སྒྲུབ་པ་རྗེས་བཅས་དང་འགལ་བའོ། །ཕྱི་མ་ནི།
དབྱར་ཕྱི་མ་ཟླ་བ་གཉིས་བསྲུང་བ་དང་གནས་ལ་བརྟེན་པ་འདོམ་པ་ལ་ཕྱོགས་པ་ན་དབྱར་
གྱི་གནས་དེར་གནས་ཀྱི་བླ་མ་ཚུར་ལ་བོད་དུ་ཡོད་པ་ལས་མི་འབོད་ན་ཉེས་བྱས་བསྐྱེད་ལ།
གནས་ཀྱི་བླ་མ་ཚུར་ལ་བོད་དུ་ཡོད་བཞིན་དུ་མི་འབོད་པར་དབྱར་གནས་བསྲུང་ཞིང་གནས་
ན༑ ཐོ་རས་སྐྱ་རེངས་ཤར་བའི་ཚེ་གནས་མེད་ཀྱི་ཉེས་བྱས་ཀྱང་བསྐྱེད་དོ། ། །
ཉེས་བྱས་བཞི་ཚན་གཉིས་པ་ནི། དབྱར་སྔ་མ་ཟླ་བ་གསུམ་གནས་པར་ཁས་བླངས་
པའི་ཟླ་བ་དབུས་མ་དེ་བསྲུང་བ་དང་གནས་ལ་བརྟེན་པ་འདོམ་ན་ནི། གནས་ལ་བརྟེན་པ་
པས་ཟླ་བ་དབུས་མ་དེ་བསྲུང་བ་གལ་ཆེ་སྟེ། དེ་མ་བསྲུངས་ན་ལོ་དེ་ལ་གང་ཟག་དེའི་དབྱར་
ཚུལ་གཏན་མེད་དུ་འགྱུར་བའི་དགག་བྱ་དང་། དམ་བཅའ་བྱས་ཟིན་དྲལ་བའི་དགག་བྱ་སྟེ་
དགག་བྱ་གཉིས་ཚོགས་ཡོད་པའི་ཕྱིར་དང་། དབྱར་ཕྱི་མ་ཟླ་བ་གཉིས་བསྲུང་བ་གལ་ཆེ་
བར་ནི་དངོས་སུ་གསུངས་པ་དེ་དང་རྒྱུ་མཚན་མཚུངས་པའི་ཕྱིར་རོ། །དེ་ལྟར་ན་དབྱར་སྔ་
མ་ཁས་བླངས་པ་ན་ཟླ་བ་གསུམ་གྱི་ཟླ་བ་དབུས་མ་དེ་བསྲུང་བ་དང་གནས་ལ་བརྟེན་པ་

འདོམ་པར་ངེས་པའི་སྐབས་ཀྱི་ཉེས་བྱས་གཉིས་དང་། འདོམ་པ་ལ་ཕྱོགས་པའི་སྐབས་ཀྱི་
ཉེས་བྱས་གཉིས་ཏེ་བཞིའོ། །དེ་ཡང་དབྱར་ཕྱི་མ་ཟླ་བ་གཉིས་བསྲུང་བ་དང་འདོམ་པའི་
སྐབས་སུ་སྔར་བཤད་པ་བཞིན་དུ་འདིར་ཡང་སྦྱར་རོ། ། །
གཉིས་པ་དབྱེ་བ་ལ་འཁྲུལ་པ་སྤོང་བ་ནི། ཁ་ཅིག་ན་རེ། གནས་ལ་བརྟེན་པ་དང་
དབྱར་ཕྱི་མའི་ཁས་ལེན་འདོམ་ན་དབྱར་ཕྱི་མ་ཁས་ལེན་པ་གལ་ཆེ་སྟེ། དབྱར་ཕྱི་མ་ཟླ་བ་
གཉིས་བསྲུང་བ་གལ་ཆེ་བར་གསུངས་པ་དེ་དང་རྒྱུ་མཚན་མཚུངས་པའི་ཕྱིར་དང་། གནས་
སྐབས་དེར་དབྱར་ཕྱི་མ་ཁས་མ་བླངས་ན་ལོ་དེ་ལ་གང་ཟག་དེའི་དབྱར་ཚུལ་གཏན་མེད་དུ་
འགྱུར་བའི་དགག་བྱ་ཡོད་པའི་ཕྱིར་ཞེས་འཆད་དེ། དེ་དགག་པ་ལ་གཉིས་ཏེ། དམ་བཅའ་
མི་འཐད་པ་དང་། སྒྲུབ་བྱེད་གཞིག་པའོ། །དང་པོ་ནི། གནོད་བྱེད་གསུམ་སྟེ། ལུང་ཕྲན་
ཚེགས་ལས། དབྱར་ཕྱི་མར་གནས་པར་ཁས་བླངས་པར་འདོད་པ་ལས་དེ་དག་གི་གནས་
ཀྱི་སློབ་དཔོན་དེ་དུས་ལས་འདས་ནས། ཇི་ལྟར་སྒྲུབ་པར་མི་ཤེས་པའི་སྐབས་དེ་བཅོམ་
ལྡན་འདས་ལ་གསོལ་བ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་ཞིག་
ལས་སུ་བསྐོ་བ་སྤང་བ་དང་། གནས་ཁང་སྤང་བ་དང་། རིམ་གྲོ་པ་སྤང་བས་བཙལ་བར་བྱ་
སྟེ༑ གལ་ཏེ་རྙེད་ན་ནི་དེ་ལྟ་ན་ལེགས། ཇི་སྟེ་མ་རྙེད་ན་དགེ་སློང་དག་གིས་དེར་དབྱར་ཕྱི་
མ་དམ་བཅའ་བར་མི་བྱ་སྟེ་གནས་པར་དམ་འཆའ་ན་འགལ་ཚབས་ཅན་དུ་འགྱུར་རོ། །
ཞེས་གསུངས་པ་དང་། བསྡུས་པ་ལས་ཀྱང་། གང་དུ་གནས་སྦྱིན་པ་དེ་ཤི་ལ་གནས་གཞན་
ཡང་མེད་ན་དབྱར་སྔ་མའམ་ཕྱི་མ་གཉིས་ཀ་གང་ལ་ཡང་དབྱར་ཉེ་བར་གནས་པར་ཁས་
བླངས་པར་མི་བྱའོ་ཞེས་བཤད་པ་དང་། རྩ་འགྲེལ་འདི་ཉིད་ལས། གང་ན་གནས་མེད་པ་
དེར་གནས་པར་ཁས་བླངས་པར་མི་བྱའོ་ཞེས་དབྱར་གནས་པར་ཁས་བླངས་པ་སྤྱིར་བཀག་
པ་དང་འགལ་ལོ། །
དེ་ཡང་འདི་ལྟར་བརྗོད་དེ། དབྱར་གནས་པ་ཁས་བླངས་པ་གང་ཡང་རུང་བ་དང་

གནས་ལ་བརྟེན་པ་འདོམ་པར་གྱུར་པ་ཉིད་ན་ཆོས་ཅན། གནས་པར་ཁས་བླངས་པ་སྤྱིར་
བཀག་པ་མ་ཡིན་པར་ཐལ། དབྱར་ཕྱི་མ་གནས་པར་ཁས་བླངས་པ་སྒྲུབ་དགོས་ཡིན་པའི་
ཕྱིར། རྟགས་ཁས་བླངས་སོ། །འདོད་ན། རྩ་འགྲེལ་འདི་ཉིད་ལས། གང་ན་གནས་མེད་པ་
དེར་གནས་པར་ཁས་བླང་བར་མི་བྱའོ་ཞེས་དབྱར་གནས་པར་ཁས་བླང་བ་སྤྱིར་བཀག་
པས་གནོད་དེ། སྤྱི་བཀག་པས་བྱེ་བྲག་ཁེགས་སོ། །
གཉིས་པ་སྒྲུབ་བྱེད་གཞིག་པ་ནི་ཁྱེད་ཀྱིས་རིགས་པས་སྦྱར་ཏེ་བཀོད་པའི་རྟགས་ཀྱི་
ཟུར་སྔ་མ་དེ་མ་གྲུབ་སྟེ། དབྱར་ཕྱི་མ་གནས་པར་ཁས་བླངས་ཟིན་ནས་ཟླ་བ་གཉིས་པ་མ་
བསྲུངས་ན་ལོ་དེ་ལ་གང་ཟག་དེའི་དབྱར་ཚུལ་གཏན་མེད་དུ་འགྱུར་བའི་དགག་བྱ་དང་།
དམ་བཅའ་བྱས་ཟིན་བྲལ་བའི་དགག་བྱ་གཉིས་ཚོགས་ཡོད་པའི་ཕྱིར་དང་། དབྱར་ཕྱི་མ་
ཁས་མི་ལེན་པ་ལ་ནི་དགག་བྱ་གཉིས་ཚོགས་དེ་མེད་པའི་ཕྱིར་ན་དེ་གཉིས་རྒྱུ་མཚན་མི་
མཚུངས་སོ། །ཁྱེད་ཀྱིས་བཀོད་པའི་རྟགས་ཀྱི་ཟུར་ཕྱི་མ་དེ་ཡང་མ་གྲུབ་སྟེ། དབྱར་ཕྱི་མ་
གནས་པར་ཁས་མ་བླངས་ཀྱང་གནས་ཀྱི་བླ་མའི་དྲུང་དེར་བསམ་པས་དམ་བཅའ་ཏེ་ཟླ་བ་
གཉིས་སམ་གསུམ་དུ་གནས་ན། གཞུང་འདི་ཉིད་ལས་གནས་པར་ཁས་བླངས་པས་
གནས་མི་གཏང་ན་གནས་པ་ཉིད་ཡིན་ནོ་ཞེས་གསུངས་སོ། །རྣམ་པ་གཅིག་ཏུ་ན་གནས་ལ་
བརྟེན་པ་དང་དབྱར་ཕྱི་མའི་ཁས་ལེན་འདོམ་པའི་ཚེ་ན། གནས་ཁྱད་པར་ཅན་ལ་བརྟེན་པ་
བས་དབྱར་ཕྱི་མའི་ཁས་ལེན་གལ་ཆེ་བར་མ་གྲུབ་སྟེ། ལོ་དེ་ལ་གང་ཟག་དེའི་དབྱར་ཚུལ་
གཏན་མེད་དུ་གྱུར་ཀྱང་། དེ་དགག་བྱ་ཡིན་པར་མ་གྲུབ་སྟེ། དགོས་པ་ཁྱད་པར་ཅན་འགྲུབ་
བྱེད་ཡིན་པའི་ཕྱིར་ཏེ། གནས་སྐབས་དེའི་ཚེ་ན་དབྱར་གནས་པར་ཁས་མ་བླངས་པ་ལ་
བརྟེན་ནས་གནས་ཀྱི་བླ་མ་ཁྱད་པར་ཅན་ལ་བརྟེན་པའི་དགོས་པ་ཁྱད་པར་ཅན་འགྲུབ་
པའི་ཕྱིར་རོ། ། །
གཉིས་པ་ཡན་ལག་གི་དོན་ནི་གང་ན་གནས་མེད་པ་དེར་གསོ་སྦྱོང་ལ་བསྡད་པར་མི་

བྱའོ་ཞེས་པ་འདི་ལུང་ལས་གནས་དེར་གསོ་སྦྱོང་གཉིས་པའི་བར་དུ་འདུག་པར་མི་བྱ་སྟེ་
འདུག་ན་འགལ་ཚབས་ཅན་དུ་འགྱུར་རོ་ཞེས་གསུངས་ཀྱང་གསོ་སྦྱོང་གཉིས་པ་ནི་མཚོན་
བྱེད་ཙམ་ཡིན་ཏེ། ཊིཀ་ལས། མ་འོངས་པའི་གསོ་སྦྱོང་ལ་བསྡད་པར་མི་བྱའོ་ཞེས་སོ། །
གནས་པར་ཁས་བླངས་པར་མི་བྱའོ་ཞེས་པ་འདི་ལུང་ལས་གཉིས་དེར་དབྱར་སྔ་མ་ལ་
གནས་པར་དམ་བཅའ་བར་མི་བྱ་སྟེ་གནས་པར་དམ་བཅའ་ན་འགལ་ཚབས་ཅན་དུ་འགྱུར་
རོ༑ ༑དེར་དབྱར་ཕྱི་མ་གནས་པར་དམ་བཅའ་བར་མི་བྱ་སྟེ། གནས་པར་དམ་འཆའ་ན་
འགལ་ཚབས་ཅན་དུ་འགྱུར་རོ་ཞེས་གསུངས་སོ། །སྔ་མ་རྗེས་སུ་བསྲུང་བར་མི་བྱའོ་ཞེས་
པའི་སྐབས་སུ་ལུང་ལས་དེར་གནས་པར་མི་བྱ་ཡི། དེར་གནས་ན་འགལ་ཚབས་ཅན་དུ་
འགྱུར་རོ། །ཞེས་གསུངས་སོ། །ཕྱི་མ་ལ་ཡང་ཟླ་བ་གཉིས་ལས་ལྷག་པ་བསྲུང་བར་མི་བྱ་
སྟེ༑ དབྱར་ཕྱི་མ་ཟླ་བ་གཉིས་གནས་པ་དེས་དབྱར་གནས་པའི་ཕན་ཡོན་ཐོབ་ཅིང་དབྱར་
ཕྱི་མ་ཟླ་བ་གཉིས་ལས་ལྷག་པ་གནས་པ་བས་གནས་ལ་བརྟེན་པ་ཉིད་དགོས་པ་ཆེ་བའི་
ཕྱིར་རོ། །དབྱར་ཟླ་བ་གཉིས་གནས་ན་དབྱར་གནས་པའི་ཕན་ཡོན་འཐོབ་པའི་རྒྱུ་མཚན་ནི།
ཊིཀ་ལས། ཕལ་ཆེར་བྱས་པ་ནི་བྱས་པ་ཉིད་ཡིན་ནོ། །ཞེས་འཕགས་པའི་གྲགས་སྡེ་ཡིན་
པ་ཞེས་བཤད་དོ། །
ཟླ་བ་གཉིས་ལས་ལྷག་པའི་ཚད་ནི། ལུང་ལས། དབྱར་ཕྱི་མ་ཟླ་བ་གཉིས་འདས་
ནས་གནས་ཀྱི་དགེ་སློང་ཞིག་བཙལ་བར་བྱ་སྟེ་མ་རྙེད་ན་དགེ་སློང་དེ་དག་གི་དེར་གསོ་
སྦྱོང་གཉིས་པའི་བར་དུ་འདུག་པར་མི་བྱ་སྟེ། ཞེས་གསུངས་ཀྱང་། གསོ་སྦྱོང་གཉིས་པ་ནི་
མཚོན་བྱེད་ཙམ་ཡིན་ཏེ། ཊཱིཀ་ལས། ཟླ་བ་གཉིས་ནི་གནས་མེད་པ་དེས་ཀྱང་གནས་པར་
བྱ་ཞིང་སྟོན་ཟླ་འབྲིང་པོའི་ཚེས་བཅུ་དྲུག་ལ་བབ་པ་ན་གཞན་དུ་འགྲོ་བར་བྱའོ་ཞེས་སོ། །
ཆེས་རྒན་པ་ལ་ཞུ་ཞེས་པ་འདིའི་ཊིཀ་ལས། དངོས་སུ་ན་ཆེས་རྒན་པས་ནི་མ་ཞུས་པར་
ཡང་བྱའོ་ཞེས་རྗེས་སུ་གནང་བ་ཡིན་ནོ་ཞེས་སོ། །འོ་ན་ལུང་ལས་ཟླ་བ་གཉིས་ཀྱི་བར་དུ་

གཅིག་ལ་གཅིག་དྲི་ཞིང་གནས་པར་བྱའོ་ཞེས་གསུངས་པ་དང་འགལ་སྙམ་ན། དུས་
གཅིག་ཏུ་བསྙེན་པར་རྫོགས་པ་གཉིས་ཆེས་རྒན་པ་ཡིན་པ་དེ་གཉིས་ཕན་ཚུན་གཅིག་ལ་
གཅིག་ཏུ་ཞུ་ཞིང་གནས་པར་བྱའོ་ཞེས་ལུང་གི་དགོངས་པའོ། །མ་ཞུས་པར་དེ་ལྟ་བུ་ལ་
ཞེས་པ་འདི་ལ་འབྲུ་གནོན་ལུགས་གསུམ་སྣང་སྟེ། རང་གི་རྣམ་བཤད་ལས། དེ་ལྟ་བུ་ནི་
ལུགས་ཐ་དད་པའི་རབ་ཏུ་བྱུང་བ་ཞེས་པ་དང་། ཊཱིཀ་ལས། འཆལ་བའི་ཚུལ་ཁྲིམས་ཅན་
དེ་ལྟ་བུ་ལ་ཞེས་པ་དང་། འགྲེལ་ཆུང་ལས། དགེ་སློང་ངོ་མི་ཤེས་པའམ་གསར་དུ་འོངས་པ་
དེ་ལྟ་བུ་ལ་ཞེས་བཤད་དེ། དང་པོ་གཉིས་ལྟར་བཟུང་ངོ་། །མ་ཞུས་པར་དེ་ལྟ་བུ་ལ་བསྙེན་
བཀུར་གྱི་ལས་མི་བྱ་ཞེས་པས། ཞུས་ནས་བྱ་ཞེས་བསྟན་པ་ནི་མ་ཡིན་ཏེ་ཞུས་པ་ན་མི་
གནང་བའི་ཕྱིར་རོ། །ཉི་མ་གཉིས་པའི་གསུམ་པ་ལ་གནས་བཅའ་ཞེས་པ་ནི་གཉིས་པ་དང་
གསུམ་པ་གང་ལ་གནས་བཅས་ཀྱང་ཉེས་པ་ཁེགས་པ་སྟེ། མ་མོ་ལས། གནས་འཆའ་བར་
འདོད་ན་རིངས་ཐབས་བབ་བབ་ཏུ་གནས་མི་འཆའ་བར་ཞག་གསུམ་གྱི་བར་དུ་བརྟགས་
ནས་གདོད་གནས་བཅའ་བར་བྱའོ་ཞེས་གསུངས་ལ།
བསྡུས་པ་ལས་ཀྱང་། ངལ་བསོ་བའི་ཉི་མ་གཉིས་སམ་གསུམ་ཚུན་ཆད་དུ་ལེགས་
པར་བརྟགས་ཏེ་གནས་བཟུང་བར་བྱའོ་ཞེས་སོ། །གནས་པ་ཉེ་བར་ཞེས་པའི་ཊིཀ་ལས།
གནས་པར་བྱ་བའི་ལས་ལ་གནས་པ་ཞེས་བྱ་བའི་ཚིག་ཏུ་བྱའི། གནས་པར་བྱེད་པ་པོ་ལ་
མི་བྱ་བའི་ཕྱིར་ཏེ། དེས་ན་གནས་པ་ཞེས་བྱ་བ་ནི་གནས་ཡིན་པར་བཟུང་ངོ་ཞེས་སོ། །ཉེ་
བར་མི་གནས་ན་ཞེས་པ་འགྲེལ་ཆུང་ལས། གནས་བརྟན་དྲོ་ལམ་ཕན་ཆད་དུ་སོང་ན་
གཞན་ལ་དྲི་ཞེས་བཤད་ཀྱང་ཚད་དེའི་ངེས་པ་མེད་དེ། དཔག་ཚད་ཕྱེད་དང་གསུམ་དག་ན་
གསོ་སྦྱོང་གི་ཚེའོ་ཞེས་གསུངས་པའི་ཕྱིར་རོ། །འོ་ན་གང་ཞེ་ན། ཐག་རིང་རུང་ཐུང་རུང་ཊིཀ་
ལས་སྤྱོད་ཡུལ་དུ་མ་གྱུར་པ་ཉིད་ནའོ་ཞེས་སོ། །ལས་སུ་བསྐོས་པར་ཞེས་པ་ནི་ལུང་རྣམ་
འབྱེད་ལས། ལས་སུ་བསྐོས་པ་དེར་དོང་བ་རྣམས་ལ། ལས་གཞན་བྱུང་བ་ན། ཕྱིར་འོངས་

ཏེ་ཞུ་བར་མི་བྱ་བར་དེ་ཉིད་དུ་ལས་བྱ་སྟེ། སྔར་ཞུས་པ་དེ་ཉིད་ཀྱིས་ཐམས་ཅད་ཞུས་པ་ཡིན་
ནོ༑ ༑ཞེས་གསུངས་སོ། །འོ་ན་དེ་གཞན་བྱུང་ན་མ་ཞུས་ཀྱང་ཉེས་པ་མེད་དོ་ཞེས་གསུངས་
པ་དང་། ལུང་ལས་ཐམས་ཅད་ཞུས་པ་ཡིན་ནོ་ཞེས་གསུངས་པ་དང་འགལ་ལ། མདོ་རྩ་བ་
ལས་གསུངས་པ་དེ་ནི། བྱ་བ་ཞུས་པའི་ཞར་ལ་བྱུང་བའི་བྱ་བ་གཞན་དེ་མ་ཞུས་ཀྱང་ཉེས་
པ་མེད་དོ་ཞེས་བསྟན་ལ། ལུང་ལས་གསུངས་པ་དེ་ནི་བྱ་བ་མ་ཞུས་ཀྱང་ཉེས་པར་མི་འགྱུར་
བའི་ཆ་ནས་ཐམས་ཅད་ཞུས་པ་ཡིན་ནོ་ཞེས་བསྟན་པའོ། །གནས་སུ་བཟུང་བའི་ཚུལ་ནི་
གང་ཡང་རུང་བ་ལ་ཞེས་པ་ལ་སོགས་པའོ། །
འདིའི་སྤྱི་དོན་ལ་གཉིས་ལས། དང་པོ་དགོས་པའི་དོན་ནི་བཞི་སྟེ། གནས་པའི་
བསླབ་པ་བརྟན་ཞིང་དགེ་བ་འཕེལ་བར་འགྱུར་བ་དང་། གནས་མེད་ཀྱི་ཉེས་པ་མི་འབྱུང་
བ་དང་། ཁྲེལ་ཡོད་ཀྱི་བསམ་པ་སྐྱེ་བ་དང་། བྱ་བ་ཡིན་མི་ཤེས་པར་འགྱུར་བའོ། །གཉིས་
པ་བསྡུས་པའི་དོན་ལ་བདུན་ལས། དང་པོ་ཡུལ་གང་ལ་གནས་སུ་བཟུང་བ་ནི། གནས་ཀྱི་
སློབ་དཔོན་དུ་འོས་ཤིང་རང་གི་གནས་ཀྱི་བླ་མར་གྱུར་ཟིན་པ་དང་འབྲེལ་བམ་ཡིན་པ་ལ་
གནས་སུ་བཟུང་སྟེ། དེ་འོས་པའི་མཚན་ཉིད་སྔར་བཤད་ཟིན་ཏོ། །གཉིས་པ། རྟེན་གང་
གིས་གནས་སུ་བཟུང་བ་ནི། གནས་པ་སློབ་མར་འོས་པས་གནས་སུ་བཟུང་སྟེ། དེའི་
མཚན་ཉིད་སྔར་བཤད་ཟིན་ཏོ། །གསུམ་པ་ཚུལ་ཇི་ལྟར་གནས་སུ་བཟུང་བ་ནི། སྦྱོར་
དངོས་མཇུག་གསུམ་ལས། སྦྱོར་བའི་དུས་སུ་གཉིས་ཀས་ཕན་ཚུན་མཚན་ཉིད་དང་ལྡན་
ནམ་མི་ལྡན་བརྟག་པར་བྱ་སྟེ། དྲི་བ་ལ་སོགས་པས་ཚུལ་ཁྲིམས་དང་། ཞེས་པ་དང་། ཡོངས་
སུ་བརྟགས་ནས་སྦྱིན་ནོ་ཞེས་པའོ། །དེ་ནས་ཞུ་བ་པོས་ཕྱག་འཚལ་ཞིང་སྤྱོད་ལམ་བསྟེན་
པའོ། །དངོས་གཞི་ནི་སྔགས་ལན་གསུམ་གྱིས་སོ། །མཇུག་གི་ཆོ་ག་ཐབས་ཡིན་ནོ་ལེགས་
སོ་ཞེས་སོ། །བཞི་པ་ཕན་ཚུན་བསམ་པ་ཇི་ལྟར་བསྐྱེད་པ་ནི་བུ་དང་པའི་འདུ་ཤེས་དག་
བསྐྱེད་པར་བྱའོ་ཞེས་སོ། །ལུང་མ་མོ་ལས་ནི། མཁན་པོ་དང་སློབ་དཔོན་ལ་སྟོན་པའོ་སྙམ་

དུ་འདུ་ཤེས་མངོན་དུ་བཞག་པོ་བྱ་ཞེས་གསུངས་སོ། །ལྔ་པ་གནས་ལ་བསྙེན་བཀུར་ཇི་
ལྟར་བྱ་བ་ནི་ལྷུང་བཟེད་དང་ཆོས་གོས་ཀྱི་ལས་དང་ནད་གཡོག་དང་ཞེས་སྔར་བསྟན་པ་
དང་། མཐོང་མ་ཐག་ཏུ་སྟན་ལས་ལྡང་བར་བྱའོ་ཞེས་པ་ལ་སོགས་པའོ། ། །
དྲུག་པ་འཇིག་པའི་རྒྱུ་ནི་གཉིས་ཏེ། བྱ་བ་བྱེད་པའི་འཇིག་རྒྱུ་དང་། གསོལ་བ་བཏང་
བའི་འཇིག་རྒྱུའོ། །དང་པོ་ལ་གཉིས་ཏེ། གནས་གཞན་འདོད་པ་མངོན་དུ་གྱུར་པ་དང་།
གནས་དང་གནས་པ་མཚམས་ཐ་དད་ན་གནས་པའོ། །དེ་ཡང་མཁན་པོ་མ་ཡིན་པ་དག་
འཚོགས་ན་ཞེས་པ་དང་། མཚམས་གཞན་ན་གནས་པ་ནི་ཞེས་པས་གྲུབ་སྟེ་གོ་རིམ་བཞིན་
ནོ༑ ༑
གཉིས་པ་ལ་གཉིས་ཏེ། གཉིས་ཀ་ལ་མི་ལྟོས་པའི་བསམ་པ་བྱུང་བ་དང་། གནས་
དང་གནས་པ་ཞིང་མ་ཡིན་པར་གྱུར་པའོ། །དེ་ཡང་གཉིས་ཀ་ལ་མི་ལྟོས་པ་ཉིད་བྱུང་བ་ན།
ཞེས་པ་དང་། འདི་ལ་ཆོ་ག་རྣམས་གྱུར་ཏོ་ཞེས་པས་གྲུབ་ཏེ་གོ་རིམ་བཞིན་ནོ། །བདུན་པ་
དམིགས་ཀྱིས་བསལ་བ་ནི། བཅུ་སྟེ། ལོ་ལྔ་ལོན་ཅིང་ལྷན་ཅིག་སྦྱར་བ་ཐ་མ་དང་ལྡན་པ་
ལྗོངས་རྒྱུ་བའི་དུས་དང་། དབྱར་ཕྱི་མ་ཁས་བླངས་པ་ཟླ་བ་དང་པོ་གཉིས་ཀྱི་དུས་དང་།
གནས་ཀྱི་བླ་མས་གཞན་གནས་པའི་དུས་དང་གནས་ཡོངས་སུ་འཚོལ་བ་ལ་ཞུགས་པ་མ་
རྙེད་པ་ཞག་ལྔའི་དུས་དང་། གློ་བུར་དུ་འོངས་པ་ཉི་མ་དང་པོའམ་གཉིས་པ་ལ་ངལ་གསོ་
བའི་དུས་དང་། ཞག་གཅིག་གནས་གཞན་དུ་ཕྱིན་པ་དང་དྲུག་དངོས་སུ་གསུངས་ལ།
དབྱར་སྔ་མ་ཁས་བླངས་ནས་ཟླ་བ་དབུས་མ་བསྲུང་བ་དང་། དགེ་འདུན་གྱི་གནས་ནས་
ཕྱུང་བ་དང་། བླ་མས་གནས་བཀག་པ་དང་དེ་དག་དང་རྒྱུ་མཚན་མཚུངས་པའི་མདོར་
བསྡུས་གཅིག་དང་བཅུའོ། །
གཉིས་པ་ཡན་ལག་གི་དོན་ལ། ཊི་ཀ་དང་རྩ་བ་ལས་འཁོར་ལ་ཕན་འདོགས་པ་ཞེས་
སོ༑ ༑འགྲེལ་ཆུང་དང་རྩ་བ་ལས། འཁོར་བ་ལ་ཕན་འདོགས་པ་ཞེས་པ་སྟེ། བཤད་ལུགས་

གཉིས་ཀ་ལྟར་རུང་ངོ༌། གནས་དང་གནས་པ་གཉིས་ཀ་ལ། མི་བལྟོས་པ་ཉིད་ཀྱི་བསམ་པ་
དུས་ཅིག་ཅར་བྱུང་བའམ་སྔ་ཕྱིར་བྱུང་ཡང་རུང་སྟེ་བསམ་པ་དེ་གཉིས་དུས་གཅིག་ཏུ་
འཚོགས་ན་ནི་གནས་བཅས་པ་འཇིགས་པའི་རྒྱུ་བཏགས་པ་བ་སྟེ་གནས་བཅས་པ་ཞིག་པ་
རང་མཚན་པ་ཉིད་མ་ཡིན་ནོ། །ཞེས་པ་སྟེ། སྐབས་འདི་ཉིད་ཀྱི་ལུང་ཕྲན་ཚེགས་ལས།
སློབ་དཔོན་གྱིས་ཀྱང་བསམ་པས་བཏང་ལ་ཉེ་གནས་ཀྱིས་ཀྱང་བསམ་པས་བཏང་ན་གནས་
བཅས་པ་ཞིག་པ་ཞེས་བརྗོད་པར་བྱའོ་ཞེས་གསུངས་ལ། ཊིཀ་ལས། གནས་དང་གནས་པ་
གཉིས་ཀ་མི་ལྟོས་པ་ཉིད་དུ་གྱུར་ན་དེའི་ཚེ་ན་གནས་ཞིག་པར་རིག་པར་བྱའོ་ཞེས་པ་དང་།
འགྲེལ་ཆུང་ལས་ཀྱང་། གནས་བརྟན་དང་སློབ་མས་ཀྱང་ཡོངས་སུ་བཏང་པར་བསམས་ན་
གནས་ཞིག་སྟེ་མེད་པར་གྱུར་ཅེས་བཤད་དོ། །མི་ལྟོས་པ་ཉིད་དེ་ནི་ཇི་ལྟ་བུ་ཞེ་ན། བྱུང་སྟེ་
མི་ལྟོས་པ། ཕྲན་ཚེགས་འགྲེལ་ལས། ཉེ་གནས་ལྟོས་པ་མེད་ན། ཞེས་བྱ་བ་ནི། ཉེ་གནས་
དེ་འདི་སྙམ་དུ་བདག་ནི་ལྗོངས་རྒྱུར་འགྲོ་བར་བྱ་ཞིང་དེར་སོང་ནས་ཁོ་བོ་གདོན་མི་ཟ་པར་
སློབ་དཔོན་གཞན་ལ་གནས་དགོས་པ་ཡིན་ནོ། །ཞེས་བྱ་བའི་བསམ་པ་འདིས་དེ་ལྟར་ན་དེ་
ལ་ལྟོས་པ་མེད་པ་ཡིན་ནོ་ཞེས་པ་དང་། །
ཡང་དེ་ཉིད་ལས། སློབ་དཔོན་ལྟོས་པ་མེད་པར་གྱུར་ཏེ། ཁོ་བོ་གཙུག་ལག་ཁང་
གཞན་དུ་གནས་པའི་ཕྱིར་འགྲོ་བར་བྱའོ་སྙམ་པ་ལ། ཉེ་གནས་ཀྱིས་ཀྱང་ཤེས་ཏེ་ཁོ་བོའི་
སློབ་དཔོན་ངེས་པར་གཙུག་ལག་ཁང་གཞན་དུ་འགྲོ་འདོད་པས། བདག་ཀྱང་གཞན་ལ་
གནས་པར་བྱའོ་སྙམ་པ་དེའི་ཚེ་གཉིས་ཀ་ལྟོས་པ་མེད་པར་གྱུར་པ་ཡིན་པས་ཞེས་བཤད་
དོ༑ ༑དཔོན་སློབ་གཉིས་ཀ་ལ་མི་ལྟོས་པ་ཉིད་བྱུང་སྟེ་གནས་བཅས་པ་ཞིག་པར་གྱུར་པ་ན།
ཕྲན་ཚེགས་འགྲེལ་ལས། གནས་མ་བཟུང་བ་དེ་སྲིད་དུ་དེ་ལ་སློབ་དཔོན་ཞེས་བྱ་བའི་སྒྲས་
བརྗོད་པར་མི་བྱའོ་ཞེ་ན། མ་ཡིན་ཏེ་གཉིས་ཀ་ལ་ལྟོས་པ་མེད་པར་གྱུར་པ་ལས་གནས་
འཇིག་པར་གྱུར་པ་བཞིན་དུ་སློབ་དཔོན་ཉིད་ཀྱང་ལྡོག་པར་ནི་བཅོམ་ལྡན་འདས་ཀྱིས་མ་

གསུངས་ལ། འདི་ལ་རིགས་པ་ཅུང་ཟད་ཀྱང་མེད་པ་དེ་བས་ན་འདི་ལ་ཉེས་པ་ཡོད་པ་མ་
ཡིན་ནོ་ཞེས་བཤད་དོ། །མཐོང་མ་ཐག་ཅེས་པ་ལ། ཁ་ཅིག་ན་རེ། འདོམ་གང་ཙམ་ཟེར་
ཡང་། གཏམ་ཐ་མལ་པ་ཐོས་ཙམ་པའམ་ལྡང་བ་བྱེད་རན་པའི་ཞེན་པ་འབྱུང་རུང་ཙམ་ན་
ལྡང་བར་བྱེད་པའོ། །
གནས་པ་ཆད་པས་བཅད་པར་ཞེས་པ་འདིའི་སྤྱི་དོན་ལ་གཉིས་ལས། དང་པོ་
དགོས་པའི་དོན་ནི་གསུམ་སྟེ། ཆད་པ་བཅད་པས་ཉེས་པ་ལ་མ་ཞུགས་པ་མི་འཇུག་པ་དང་།
ཞུགས་པ་ལྡོག་པར་འགྱུར་བ་སྟེ་བཅད་བྱ་ཡུལ་ལ་བལྟོས་པའི་དགོས་པ་གཉིས་དང་།
གཅོད་བྱེད་རྟེན་ལ་བལྟོས་པའི་དགོས་པ་ནི་ཉེས་པ་ཅན་ཡལ་བར་འདོར་བའི་ཉེས་པ་
ཁེགས་པའོ། །གཉིས་པ་བསྡུས་དོན་ལ་ལྔ་ལས་དང་པོ་ཡུལ་གང་ལ་ཆད་པ་བཅད་པ་ནི།
ཆོས་དགུ་དང་ལྡན་པ་སྟེ། རབ་བྱུང་སྡེ་ལྔ་གསོར་རུང་ཡན་ཆད་ཡིན་པ་དང་། ཤེས་པ་རང་
བཞིན་དུ་གནས་པ་དང་། ལུས་ཐ་མལ་དུ་གནས་པ་དང་། གནས་ནས་མ་བྱུང་བ་དང་། ལྟ་
བ་དང་སྤྱོད་པའི་སྒོ་ནས་ཆོས་མ་ཡིན་པའི་ཕྱོགས་སུ་མ་སོང་བ་དང་། དགེ་འདུན་འབྱེད་
ནུས་པ་མ་ཡིན་པ་དང་། ནད་པ་མ་ཡིན་པ་དང་། ཆད་པའི་རྒྱུ་དང་ལྡན་པའོ། །རང་གི་འཁོར་
དུ་གཏོགས་པ་དང་། །
གཉིས་པ་རྟེན་གང་གིས་ཆད་པ་བཅད་པ་ནི། གནས་ཀྱི་བླ་མ་ཡིན་པ་དང་། རང་
ཆད་པའི་རྒྱུ་དང་མི་ལྡན་པ་སྟེ། གནས་པ་ཞེས་པའི་ཤུགས་ཀྱིས་གྲུབ་ཅིང་། རང་ཆད་པའི་
རྒྱུ་དང་ལྡན་ན་དེའི་ཚིག་རིགས་པས་བཟུང་བར་མི་འོས་པའི་ཕྱིར་རོ། །གསུམ་གང་གི་ཚེ་
ཆད་པ་བཅད་པའི་དུས་ནི། དབྱར་གྱི་ཚུལ་ནང་མ་ཡིན་པ་དང་། བྱ་བ་གཞན་གྱིས་རྣམ་པར་
གཡེངས་པའི་དུས་མ་ཡིན་པ་སྟེ། གཞན་དུ་ན་དབྱར་གྱི་བཅའ་ཁྲིམས་དང་འགལ་བར་
འགྱུར་བའི་ཕྱིར་དང་། སྐབས་སུ་མ་བབ་པའི་ཕྱིར་རོ། །བཞི་པ་ཆད་པ་གང་བཅད་པ་ནི།
ཆད་པ་ནི་ལྔའོ་ཞེས་གཞུང་ན་གསལ་ལོ། །ལྔ་པ་ཆད་པ་བཅད་ནས་ཇི་ལྟར་སྒྲུབ་པ་ནི།

གཅོད་བྱེད་ཀྱིས་ཇི་ལྟར་སྒྲུབ་པ་དང་། གཞན་གྱིས་ཇི་ལྟར་སྒྲུབ་པ་སྟེ། དགེ་སློང་ཤེས་ཉན་
ཅན་བསྐོ་བ་ལ་སོགས་པ་རྣམས་དང་། ཆད་པས་བཅད་པ་གཞན་གྱིས་ལེན་པར་སྤང་བ་སྟེ་
གོ་རིམ་བཞིན་ནོ། །གཉིས་པ་ཡན་ལག་གི་དོན་ནི་ཆད་པ་ལྔའོ་ཞེས་པ་ལ་བསྙེན་བཀུར་དང་
ཆོས་དང་ཟང་ཟིང་དག་གིས་ལོངས་སྤྱོད་དུ་མི་གཞུག་པ་ནི། ལུང་ཕྲན་ཚེགས་ལས་ལོངས་
མི་སྤྱོད་པ་དང་ཞེས་ཆད་པ་གཅིག་ཏུ་བགྲངས་སོ། །རྒྱུ་བཏང་བ་བཟོད་པ་གསོལ་བར་བྱེད་
པ་ལ་བཟོད་པར་བྱ་ཞེས་པ་དང་། འོས་པ་ལ་མི་བཟོད་པར་མི་བྱ་ཞེས་པའི་ཁྱད་པར་ནི།
སྔ་མས་བཟོད་པ་བླང་བ་ཙམ་དུ་བསྟན་ལ་ཕྱི་མས་བཟོད་པ་བླང་བ་སྟེ་བསྒྲུབ་པའི་བསླབ་
པར་བསྟན་ཏོ། །གནས་ཁང་ནས་བསྐྲད་པར་བྱའོ། །དགེ་འདུན་གྱི་གཙུག་ལག་ཁང་ནས་
ནི་མ་ཡིན་ཏེ། ལུང་ཕྲན་ཚེགས་ལས། དགེ་སློང་གང་ཟག་ནི་རང་གི་གནས་ཁང་ལ་དབང་
གི་དགེ་འདུན་གྱི་གཙུག་ལག་ཁང་ལ་ནི་མ་ཡིན་ནོ་ཞེས་གསུངས་སོ། །
སངས་རྒྱས་ཀྱི་བསྟན་པ་སྤྱི་ལ་མི་ཕན་ཞིང་གང་ཟག་སྒོས་ལ་གནོད་པར་འགྱུར་བའི་
ཁྲིམས་སུ་བྱ་བ་ཞག་གཅིག་ཀྱང་གནས་མེད་དུ་མི་འདུལ་པའི་ཁྲིམས་སུ་བྱ་བ་ལྟ་བུ་མི་བཅའ་
བའོ། །འགྲེལ་ཆུང་ལས་ནི་དགེ་འདུན་ཐམས་ཅད་ཁྱེའུ་སུས་གཅོད་པ་ལྟ་བུའི་ཁྲིམས་མི་
བཅའའོ་ཞེས་སོ། །མཚན་མོ་ཉལ་བས་ཁའི་ནང་ན་བད་ཀན་གྱི་ལྡན་ལྗིན་གནས་པ་ཉིད་ནི་
མ་བཀྲུས་པ་སྦགས་པ་ཉིད་ཡིན་ནོ། །དེས་ན་སོ་ཤིང་ལ་སོགས་པས་ཁ་མ་སྦྱངས་པར་ཕྱག་
འཚལ་བ་དང་བཟའ་བ་ལ་སོགས་པ་མི་བྱའོ་ཞེས་ཊིཀ་ལས་སོ། །བཤང་གཅི་བྱ་བ་ཡང་
དབེན་པར་དོར་རོ། །འདིའི་ཊིཀ་ལས། བྱ་བའི་བྱེ་བྲག་ཡིན་པའི་ཕྱིར་མ་ནིང་གི་རྟགས་སུ་
བྱའོ། །
ཞེས་པ་ནི་སྒྲ་བཤད་པ་དང་དོན་བཤད་པ་གཉིས་ལས། དང་པོ་ནི། ཊིཀ་འཐད་ལྡན་
ལས། ཕོའི་རྟགས་སུ་བྱས་པའི་སྒྲ། མོའི་རྟགས་སུ་བྱས་པའི་སྒྲ། མ་ནིང་གི་རྟགས་སུ་བྱས་
པའི་སྒྲ་ཞེས་གསུམ་དུ་བཤད་པ་ལྟར། མ་ནིང་གི་རྟགས་སུ་བྱས་པའི་སྒྲའི་མཇུག་ན་ཡི་གེར་

ཡོད་པ་ཡིན་ལ། བཤད་གཅི་བྱ་བ་ཡང་ངོ་ཞེས་པ་འདི། རྒྱ་གར་གྱི་སྐད་ལ་གྷ་དྲ་ཀ་ཕྲ་མ།
ཞེས་པའི་མཇུག་ན་ཡི་གེར་ཡོད་པས་མ་ནིང་རྟགས་སུ་བྱས་པའི་སྒྲ་ཡིན་ནོ། །
གཉིས་པ་དོན་བཤད་པ་ནི་བྱ་བའི་བྱེ་བྲག་དམན་པ་ཡིན་པའི་ཕྱིར་དབེན་པར་བྱ་སྟེ་
དཔེར་ན་མ་ནིང་རྟེན་དམན་པས་ཚོགས་པར་མི་དབྱུང་བར་དབེན་པར་བཞག་པར་འོས་པ་
བཞིན་ནོ། །མཆོད་རྟེན་ལ་ཕྱག་བྱའོ། །དེ་ནས་དེ་མ་ཐག་ཏུ་སྔར་སོང་སྟེ་ཕྱག་བྱའོ། །ཞེས་
པ་འདི་ལ་བརྟེན་ནས། ཁ་ཅིག་ན་རེ། འདུལ་བའི་ལུགས་ཀྱིས་སྔར་སངས་རྒྱས་ལ་ཕྱག་བྱེད་
ཅིང་། དེའི་རྗེས་སུ་བླ་མ་ལ་བྱེད་པ་ཡིན་ཏེ། གཞུང་འདི་ཉིད་ཀྱིས་ཤེས་ལས། འོད་ལྡན་
ལས། བཅོམ་ལྡན་འདས་ལ་ཕྱག་བྱའོ། །དེ་ནས་བླ་མ་ལ་གུས་པ་དང་བཅས་པས་ཕྱག་བྱ་
ཞེས་པ་དང་། མེ་ཏོག་ཕྲེང་རྒྱུད་ལས་ཀྱང་། སོ་ཤིང་འཆོས་ནས་དེའི་འོག་ཏུ། །སྟོན་པ་ལ་
གུས་ཕྱག་བྱའོ། །དེ་ནས་རབ་གུས་བསྐྱེད་པ་ཡིས། །བླ་མ་ལ་ནི་ཕྱག་བྱ་སྟེ། །ཞེས་བཤད་
པའི་གཞུང་གིས་གྲུབ་ཅེས་ཟེར་རོ། །དེ་ལྟར་ན་ལུང་གཞི་ལས། རྒན་པ་དང་ནི་གཞོན་ཡང་
རུང་། །གང་ལས་ཆོས་ནི་རྣམ་ཤེས་པ། །དེ་ལ་ཐོག་མར་ཕྱག་བྱ་སྟེ། །ཟླ་བ་ཚེས་ལ་བྲམ་ཟེ་
བཞིན། །ཞེས་གསུངས་པ་དང་འགལ་ལ། སྔར་བཤད་པ་དེ་རྣམས་བླ་མ་དང་སློབ་མ་
གནས་ཁང་ཐ་དད་ལ་དགོངས་པ་ཡིན་ཞེས་གསུངས་སོ། ། །
འོ་ན་རབ་ཏུ་འབྱིན་པའི་སྐབས་སུ་ལུང་གཞི་དང་ཀརྨ་ཤ་ཏཾ་ལས། དང་པོར་སྟོན་པ་
ལ་ཕྱག་འཚལ་དུ་གཞུག་གོ། །དེའི་འོག་ཏུ་མཁན་པོ་ལ་ཕྱག་འཚལ་དུ་བཅུག་ནས་ཞེས་
གསུངས་པ་ཅི་ཞེ་ན་དེ་ནི་དམིགས་བསལ་ཡིན་ནོ་ཞེས་རིགས་སོ། །སྔར་སོང་སྟེ་ཕྱག་བྱའོ། །
འདག་རྫས་དང་སོ་ཤིང་དབུལ་ལོ་ཞེས་པས་བླ་མ་རྣམས་སྦགས་པ་མ་བསལ་བ་ལ་ཡང་སློབ་
མས་ཕྱག་བྱར་རུང་སྟེ། བླ་མ་ལ་ཕྱག་བྱས་ནས་བླ་མ་ལ་འདག་རྫས་དབུལ་བར་གསུངས་
པས་ཤེས་སོ། །སློབ་དཔོན་དང་མཁན་པོ་མཆོག་ཏུ་ཚུལ་ཁྲིམས་འཆལ་བ་ལ་ཡང་བསྙེན་
བཀུར་བྱའོ་ཞེས་གསུངས་པའི་གནད་ཀྱིས་ཀྱང་ངོ༌། །ངོ་ཚ་དང་ལྡན་པ་གུས་པ་དང་བཅས་

པ་ཞེས་པ་དེ་གཉིས་ཟློས་པའི་སྐྱོན་ཡོད་ཅེས་རྒོལ་ན། དེ་གཉིས་ཡུལ་ལ་འཇུག་པ་ཐ་དད་
པས་ཟློས་སྐྱོན་མེད་དེ། ཊིཀ་ལས། ངོ་ཚ་དང་ལྡན་པའི་བྱེ་བྲག་གུས་པ་དང་བཅས་པ་ཡིན་
མོད་ཀྱི། ཡུལ་ལ་འཇུག་པ་ཐ་དད་པས་སོ་སོར་བསྟན་ཏེ། ངོ་ཚ་དང་ལྡན་པ་ནི་བག་སྐྱོང་བ་
ཞུམ་པར་བྱེད་པ་ཡིན་ལ། གུས་པ་དང་བཅས་པ་ནི་དེའི་དབང་གིས་དམ་པ་མ་ཡིན་པའི་
ལས་ལ་མི་འཇུག་པའོ་ཞེས་གསུངས་ཏེ། དམན་པའི་བྱ་བ་ལ་མི་འཇུག་པའོ། །ནད་པ་ནད་
གཡོག་སྐབས་ནི། ལྷན་ཅིག་གནས་པ་ཞེས་པ་ལ་སོགས་པའོ། །
འདིའི་སྤྱི་དོན་ལ་གཉིས་ལས། དང་པོ་དགོས་པའི་དོན་ནི་གསུམ་སྟེ། ནད་པ་བདེ་
བ་ལ་རེག་པར་གནས་པ་དང་། ནད་གཡོག་མ་བྱས་པའི་ལྟུང་བ་མི་འབྱུང་བ་དང་། མ་དད་
པ་སྤོང་བའོ། །གཉིས་པ་བསྡུས་པའི་དོན་ལ་ལྔ་ལས། དང་པོ་ཡུལ་གང་ལ་ནད་གཡོག་བྱ་
བ་ནི་ནད་པ་ཡིན་པ་དང་ནད་གཡོག་བྱེད་པ་པོ་གཞན་མེད་པའོ། །གཉིས་པ་བྱེད་པ་པོ་གང་
གིས་ནད་གཡོག་བྱ་བ་ནི་ཆོས་འདི་བའི་རབ་བྱུང་ཡིན་པ་དང་། ཤེས་པ་རང་བཞིན་དུ་
གནས་པ་དང་། ཉེ་བ་ལ་སོགས་ཀྱི་གོ་རིམ་དང་ལྡན་པས་སོ། །
གསུམ་པ་རྫས་གང་གིས་གསོ་སྨན་བྱ་བ་ནི་ནད་པ་རང་གི་རྫས་དང་། དགེ་འདུན་གྱི་
སྨན་ཁང་གི་རྫས་དང་། ཁྱིམ་པ་ལ་བཙལ་བ་དང་། དགེ་འདུན་གྱི་དཀོར་དང་། དཀོན་མཆོག་
གཞན་གཉིས་ཀྱི་དཀོར་དང་། སངས་རྒྱས་ཀྱི་སྐུ་ལ་གསོལ་བ་མན་ཆད་ཀྱིས་ཏེ། སྔ་མ་མེད་
ན་ཕྱི་མས་སོ། །བཞི་པ་གོ་རིམ་ཇི་ལྟར་ནད་གཡོག་བྱ་བ་ནི་ལྔ་ལས། ཉེ་བའི་གོ་རིམ་ནི།
མཁན་པོ་དང་གནས་ཀྱི་སློབ་དཔོན་དང་། ལས་ཀྱི་སློབ་དཔོན་དང་། གསང་སྟེ་སློབ་དཔོན་
དང་། དགེ་ཚུལ་གྱི་སློབ་དཔོན་དང༌། ཀློག་པའི་སློབ་དཔོན་དང་དེ་རྣམས་སྔ་མའི་བསྙུན་
གཡོག་བྱའོ། །དེ་ལ་མ་དགོས་ན་ཕྱི་མ་ཕྱི་མའི་བྱའོ། །མཆོག་གི་གོ་རིམ་ནི། མཁན་བུ་དང་
གནས་ཀྱི་སློབ་བུ་དང་། ལས་ཀྱི་སློབ་བུ་དང་། གསང་སྡེའི་སློབ་བུ་དང་། དགེ་ཚུལ་གྱི་སློབ་
བུ་དང་། དགེ་ཚུལ་གྱི་སློབ་བུ་དང༌། ཀློག་པའི་སློབ་བུ་དང་། མཁན་པོ་གཅིག་པ་དང་།

གནས་ཀྱི་སློབ་དཔོན་གཅིག་པ་ནས། ཀློག་པའི་སློབ་དཔོན་གཅིག་པའི་བར་དང་། གཏམ་
འདྲེས་པ་ལ་སོགས་པ་སྟེ། དེ་རྣམས་སྔ་མ་སྔ་མའི་ནད་གཡོག་བྱའོ། །དེ་ལ་མ་དགོས་ན་ཕྱི་
མ་ཕྱི་མའིའོ། །དགོས་པ་ཆེ་བའི་གོ་རིམ་ནི། ཊཱིཀ་ལས། གལ་ཏེ་དེའི་གནས་སྐབས་སུ་ནད་
གཡོག་བྱ་དགོས་པ་གཞན་ཞིག་གཅལ་ཐག་པར་གྱུར་ལ། གནས་དེའི་སྲོག་གི་བར་ཆད་དུ་
འགྱུར་བའི་འཇིགས་པ་མེད་ན་དེའི་ཚེ་གཅལ་ཐག་པར་གྱུར་པ་དེའི་ནད་གཡོག་བྱའོ་ཞེས་
སོ༑ ༑སྤྲོ་བའི་གོ་རིམ་ནི། མཁན་བུ་ཡིན་པ་ལ་སོགས་པའི་རྒྱུ་མཚན་དང་མི་ལྡན་པའམ་རྒྱུ་
མཚན་མཉམ་ན་སུ་སྤོ་བ་དེས་དང་པོར་ནད་གཡོག་བྱ་བ་སྟེ། ལུང་ཕྲན་ཚེགས་ལས། རྒན་
ཞུགས་ཀྱི་བྱུང་བ་ལྟ་བུའོ། །རེ་མོའི་གོ་རིམ་ནི། དེ་ལ་ནད་གཡོག་མེད་ན་དགེ་འདུན་གྱི་
མཐར་ཐུག་པ་མན་ཆད་ལས་རེ་མོའི་བསྐོ་བ་དང་གནས་བརྟན་གྱི་མཐར་ཐུག་པ་མན་ཆད་
ལས་རེ་མོའི་བསྐོ་བར་བྱ་སྟེ། ལུང་གཞི་ལས། ནད་གཡོག་གཅིག་གམ་གཉིས་སམ་རབ་ཏུ་
མང་པོ་བསྐོ་ཞིང་དགེ་འདུན་ཐམས་ཅད་ཀྱིས་ནད་གཡོག་བྱའོ་ཞེས་གསུངས་པ་དང་།
འགྲེལ་ཆུང་ལས། གང་ཁྲིམས་གཞོན་པ་ནས་གྲལ་རིམ་བཞིན་དུ་གང་རྒན་པའི་མཐར་
ཐུག་གི་བར་དུ་དགེ་འདུན་ཐམས་ཅད་ཀྱི་ནད་གཡོག་བྱའོ་ཞེས་སོ། །ལྔ་པ་ལ་ཚུལ་ཇི་ལྟར་
ནད་གཡོག་བྱ་བ་ནི་གཡོག་ལེགས་པར་བྱ་བ་དང་། ནད་པའི་ཚིག་དོན་ལྡན་དང་ཆོས་ལྡན་
མི་གཅིག་པ་ལ་སོགས་པ་སྟེ་གཞུང་ན་གསལ་ལོ། །
ཡན་ལག་གི་དོན་ལ། ཊཱིཀ་ལས། སློབ་དཔོན་ཐམས་ཅད་པས་ཀློག་པའི་སློབ་
དཔོན་རིང་བའི་ཕྱིར་དེ་འདིར་མ་བཟུང་ངོ་སྙམ་དུ་དོགས་པའི་ཕྱིར། འདིར་ཀློག་པའི་སློབ་
དཔོན་ཡང་བཟུང་བ་ཉིད་ཡིན་ནོ་ཞེས་སོ། །རིང་བའི་རྒྱུ་མཚན་གང་ཞེ་ན། ཁ་ཅིག་ན་རེ།
ཀློག་པའི་སློབ་དཔོན་རིང་བ་ནི་དྲིན་ཆུང་བའི་ཕྱིར་ཏེ། ཚུལ་ཁྲིམས་ཀྱི་ཡུལ་ལ་དངོས་སུ་
ཕན་མ་བཏགས་པའི་ཕྱིར་རོ་ཞེས་སོ། །སློབ་དཔོན་དེས་ཤེས་རབ་ཀྱི་བསླབ་པ་བསྐྱེད་
ཀྱང་། འདུལ་བ་ལས་གསུངས་པ་འདི་ནི་གཙོ་བོར་ཚུལ་ཁྲིམས་ཀྱི་བསླབ་པ་ཡིན་པའི་ཕྱིར་

རོ་ཞེས་གསུངས་སོ། །ཁ་ཅིག་ན་རེ། ཀློག་པའི་སློབ་དཔོན་དེས་ཐོས་པའི་ཤེས་རབ་བསྐྱེད་
པའི་ཕྱིར་དྲིན་ཆུང་བར་མ་གྲུབ་སྟེ། རྣམ་གྲོལ་གྱི་རྒྱུའི་གཙོ་བོ་ཤེས་རབ་ཡིན་ལ། བསླབ་པ་
གསུམ་གྱི་གཙོ་བོ་ལྷག་པ་ཤེས་རབ་ཀྱི་བསླབ་པའི་སྒོ་ནས་ཕན་བཏགས་པའི་ཕྱིར་དང༌།
དྲིན་ཆུང་བ་ཉིད་ཡིན་ན་སྣང་ཚོད་དང་ཡང་འགལ་བའི་ཕྱིར་རོ་ཞེས་ཟེར་རོ། །
འོ་ན་གང་ཞེ་ན། བཅས་པའི་དབང་གིས་ཏེ། ནད་གཡོག་གི་གོ་རིམ་བཅས་པ་ལ་
བལྟོས་ཏེ་རིང་བའི་ཕྱིར་ཞེས་པ་སྟེ། ལུང་ཕྲན་ཚེགས་ལས། ཀློག་པ་མེད་པར་ནི་འདུག་ཏུ་
རུང་གི་གནས་མེད་པར་ནི་མ་ཡིན་ནོ། །ཞེས་གསུངས་ཏེ། ཀློག་པའི་སློབ་དཔོན་གྱི་ནད་
གཡོག་པས་གནས་ཀྱི་སློབ་དཔོན་གྱི་ནད་གཡོག་གལ་ཆེ་བར་བཅས་པའོ། །ཅིག་ཅར་མི་
ནུས་ན་གནས་པའི་འོ་ཞེས་སྦྱར་རོ། །གནས་ཀྱི་བླ་མ་མང་པོ་དག་ཅིག་ཅར་ན་སྟེ་འདུག་
པར་གྱུར་ན་དེ་དག་ཐམས་ཅད་ཀྱི་ནད་གཡོག་ཅིག་ཅར་བྱེད་མི་ནུས་ན་གང་གིས་ནད་
གཡོག་བྱ་ཞེ་ན། གང་དང་འཇུག་པའི་འོ་ཞེས་པ་སྟེ། གང་ལ་བྱ་བ་ཞུ་ཞིང་གནས་ཀྱི་བྱ་བ་
བྱེད་པའི་གནས་དེའི་ནད་གཡོག་བྱའོ། །མཐར་ཐུག་པ་མན་ཆད་ལས་ཞེས་པ་ནི་དགེ་
འདུན་གྱི་མཐར་ཐུག་པ་དང༌། གནས་བརྟན་གྱི་མཐར་ཐུག་པ་མན་ཆད་ལས་རེ་མོར་བསྐོ་
བར་བྱའོ། །དགེ་འདུན་གྱི་སྨན་ཁང་གི་སྨན་དང་ནད་པ་རང་གི་སྨན་མེད་པ་ཉིད་ཡིན་ན་ནི།
ཊཱིཀ་ལས། དགེ་འདུན་གྱི་སྨན་དང་ནད་པ་རང་གི་སྨན་མེད་པ་ཉིད་ཡིན་ན་སྨན་དེ་ནད་
གཡོག་གིས་ཡོན་བདག་གཞན་ཚོལ་དུ་གཞུག་གོ་ཞེས་སོ། །
འོ་ན་ལུང་ཕྲན་ཚེགས་ལས། སྨན་དེ་མ་འབྱོར་ན་དེའི་ཉེ་དུ་དག་ལས་བསླང་པར་
བྱའོ། །ཉེ་དུ་དག་མེད་ན་ཁྱིམ་བདག་གང་ལ་བརྟེན་པ་དེ་ལས་བསླང་པར་བྱའོ། །དེ་ལྟ་བུ་
ཡང་མེད་ན་སྨན་ཁང་ནས་བསླང་པར་བྱའོ་ཞེས་གསུངས་པ་དང་འགལ་སྙམ་ན། སྤྱིར་
བཏང་ལ་ཊིཀ་ལྟར་ཡིན་ལ། དམིགས་བསལ་ནི་སྨན་ཁང་ན་སྨན་ཤིན་ཏུ་ཉུང་ཞིང་ནད་པ་
དེའི་ཉེ་དུའམ་སྦྱིན་བདག་དེ་སྨན་ཤིན་ཏུ་མང་བ་ཡིན་ན་ལུང་ལས་གསུངས་པ་དེ་ལྟར་བྱའོ། །

འབྱོར་པ་ཡོད་ན་བསབ་པ་ཉིད་དུ་བྱ་ཞེས་པའི་ཤུགས་ཀྱིས་བསྟན་པ་ནི། ལུང་ལས། གལ་
ཏེ་འབྱོར་བ་མེད་ན་ནི། སྤྱད་པ་ལེགས་པར་སྤྱད་པ་ཡིན་ཏེ། ཕ་ལ་བུ་བཞིན་དུ་རིགས་པ་
ཡིན་པས་དེ་ལ་འགྱོད་པར་མི་བྱའོ་ཞེས་གསུངས། འདུག་པ་དང་ཕྱི་རོལ་དུ་ཡང་ཞེས་པ་ལ་
སོགས་པས་གནས་བརྟན་གྱི་ཚུལ་ཁྲིམས་བསྟན་ཏེ། སྤྱིར་ན་གནས་བརྟན་རྒྱལ་ཚབ་ལྟ་བུ།
སེང་གེ་ལྟ་བུ་བྱིས་པ་ལྟ་བུ་གནས་བརྟན་སྲེད་ལྟ་བུ་ཞེས་ཀྱང་གསུངས་ཏེ། འདིར་ནི་གྲོང་དུ་
འཇུག་པའམ། གཉུག་མར་གནས་པའམ། འགྲོ་བར་ཆས་པ་ལ་སོགས་པ་དེ་རྣམས་ཀྱི་གང་
བསླབ་པ་རྒན་པ་དེ་གནས་བརྟན་ཡིན་ལ། དེའི་བསླབ་བྱ་འདི་རྣམས་ནི་གནས་བརྟན་གྱི་
ཚུལ་ཁྲིམས་ཡིན་ནོ། །
དྲུང་ན་མོས་ཀྱང་གོ་བར་མ་གྱུར་ན་རང་གིས་སོ་ཞེས་པ་དང་། དྲུང་ན་མོས་གོ་ནས་
དེས་བརྡ་བསྟན་ཀྱང་མཛེས་པར་མ་གྱུར་ན་རང་གིས་སོ། །ཞེས་ལུང་མ་མོ་དང་ཊིཀ་ལས་
གསུངས་པ་གོ་རིམ་བཞིན་ནོ། །གཉིས་ཀ་ལྟར་བཟུང་ངོ་། །གྲོང་མཐའ་བའི་གནས་བརྟན་
དང་དགོན་པ་པའི་གནས་བརྟན་གྱི་ཚུལ་ཁྲིམས་ནི་ལུང་མ་མོ་ལས་དོན་འདི་ལྟར་གསུངས་
ཏེ་གྲོང་འདབ་ཀྱི་གཙུག་ལག་ཁང་དང་དགོན་པ་དེར་གསར་བུ་དེའི་ཚུལ་ཁྲིམས་ཀྱི་བསླབ་
བྱ་དང་། ཚུལ་ཁྲིམས་དེ་ཞེས་པ་གཙུག་ལག་ཁང་དང་དགོན་པ་དེ་ན་ཡོད་པའི་ནང་ཁྲིམས་
གང་ཡིན་པ་དེ་ཚིག་གི་ཆ་ནས་འཛིན་དུ་གཞུག་པར་བྱ་ཞིང་དོན་གྱི་ཆ་ནས་ངེས་པར་སྦྱར་
བར་ཡང་བྱའོ་ཞེས་དོན་དེ་ལྟར་གསུངས་སོ། །འགྲེལ་ཆུང་ལས། ཕྱོགས་དང་ཞེས་པ་
ཕྱོགས་གང་དུ་འགྲོ་བའི་ལམ་དང་ས་ཕྱོགས་པ་བརྟག་པ་དང་མགྲོན་པོ་ཚོང་པ་ལ་སོགས་
པ་ལམ་གྲོགས་བཟང་པོ་དང་གནས་གང་དུ་འདོད་པའི་གནས་དེ་བདེའམ་མི་བདེ་དང་།
གནས་དེ་ན་གནས་མལ་དང་ཡོ་བྱད་འབྱོར་ཏམ་མི་འབྱོར་བརྟག་པ་དང་ཞེས་འགྲེལ་ཆུང་
ལས་སོ། །སྤྱོད་པ་དང་ཞེས་པ་ལ་སོགས་པ་འདིས་ནི། བྱ་བ་བསྒྲུབས་པས་ཕན་བཏགས་
པ་ལྔ་སྟོན་ཏེ། སྤྱོད་པ་བསྟན་པའི་བྱ་བ་བསྒྲུབ་པ་དང་། སྤྱོད་ལམ་བསྟན་པའི་བྱ་བ་བསྒྲུབ་

པ་དང་། ལུང་ནོད་པ་ལ་སོགས་པའི་བྱ་བ་བསྒྲུབ་པ་དང་། ཟས་ཀྱི་རྙེད་པའི་བྱ་བ་བསྒྲུབ་པ་
དང་། ནད་པ་ལ་བགོ་བཤའ་བྱ་བ་ལ་སོགས་པའི་བྱ་བ་བསྒྲུབ་པས་ཕན་གདགས་པར་
བྱའོ། །གཙུག་ལག་ཁང་བྱི་དོར་ཞེས་པ་ནི་གཙུག་ལག་ཁང་རལ་གྲུམ་བཅོས་པ་སྟེ། ལུང་མ་
མོ་ལས། དབྱར་ཚུལ་དུ་ཞུགས་པའི་གནས་བརྟན་གྱིས་མཆོད་རྟེན་དང་གཙུག་ལག་ཁང་
རལ་ཚེམས་བྱ་བ་དང་། སུ་བྱེད་པ་ལ་སྤྲོ་བ་བསྐྱེད་པར་བྱ། སུ་མི་བྱེད་པ་དེ་ལ་ནི་བསྐུལ་
བར་བྱའོ་ཞེས་གསུངས་ལ།
འགྲེལ་ཆུང་གི་མདོ་རྩ་བ་ལས་ཀྱང་། དབྱར་ཚུལ་དུ་ཞུགས་པ་གཙུག་ལག་ཁང་མ་
བཅོས་པ་དག་འཆོས་སུ་གཞུག་ཅིང་འཆོས་ན་སྤྲོ་བར་བྱ་ཞེས་སོ། །གཏམ་འདོད་པ་དག་ལ་
རྗེས་སུ་མཐུན་པའི་ཆོས་ནི་འདོད་པ་དང་། རྗེས་སུ་མཐུན་པའམ་སྤང་བྱའི་གཉེན་པོ་དང་
རྗེས་སུ་མཐུན་པའི་ཆོས་བཤད་པ་ཉེ་བར་བསྒྲུབས་པས་ཕན་གདགས་པར་བྱའོ། །གཏམ་
སྣ་ཚོགས་མེད་པར་བྱའོ་ཞེས་པ་དང་། གཏམ་འགལ་བ་མེད་པར་བྱའོ་ཞེས་སྦྱར་ཏེ།
གཏམ་སྣ་ཚོགས་ཀྱང་ཡིན་ལ་འགལ་བ་ཡང་ཡིན་པ་སྟེ་གཞི་མཐུན་པའམ་སྣ་ཚོགས་མ་
ཡིན་ཡང་འགལ་བ་ཡིན་པ་ཅི་རིགས་པ་སྟེ། དེ་དག་མེད་པར་བྱའོ། ། སྦྱིན་པ་དང་ཞེས་པ་
ལ་སོགས་པ་ནི། རང་རང་གི་ཕན་ཡོན་བཤད་ནས་སྦྱིན་པ་ལ་དེ་དག་ངེས་པར་སྦྱར་བར་བྱ།
དུལ་བ་ལ་དེ་དག་ངེས་པར་སྦྱར་བར་བྱའོ་ཞེས་པ་ལ་སོགས་པ་སྦྱར་རོ། །དྲན་པས་སྒྲུབ་པ་
ནི༑ ལྟུང་བ་འགའ་ཡང་མི་འབྱུང་བ་དེ་ལྟར་དྲན་པས་སྒྲུབ་པའོ། །གང་གི་རྗེས་སུ་འགྲོ་བའི་
ཡུལ་མཁན་པོ་དང་སློབ་དཔོན་ཏེ་རྗེས་སུ་འགྲོ་བའི་ཡུལ་དེས་བསླབས་པས་བསྒྲུབ་པར་མི་
བྱ་བར་མི་བྱའོ། །བསྒྲུབ་པར་ཞེས་མདོ་སྔ་མར་སྦྱར་རོ་ཞེས་ཊཱིཀ་ལས་སོ། །འདིའི་འགྲེལ་
ཆུང་ལས། མཁན་པོས་བསྒོ་བ་རྣམས་ལ་སློབ་མས་ཀྱང་བྱ་ཞིང་མཉན་ཞེས་སོ། །གཡོག་
འཁོར་ནི་ནང་གི་གཡོག་དང་ཕྱིའི་འཁོར་ཞེས་ཐ་དད་དུ་ཁ་ཅིག་འཆད་ཀྱང་། གཡོག་ཀྱང་
ཡིན་ལ་འཁོར་ཀྱང་ཡིན་པས་ན་གཡོག་འཁོར་ཏེ། དགེ་འདུན་གྱི་གཡོག་ཏུ་བསྲེལ་བའི་མི་

གང་དག་རབ་ཏུ་མ་བྱུང་བ་དེ་དག་ཡིན་ཏེ། འགྲེལ་ཆུང་ལས། ལྷ་རིས་ཀྱི་འབངས་རྩེ་རྒོད་
དང་ལྡུམ་ར་ལྟ་བུའོ་ཞེས་སོ། །ནུས་ཀྱང་དེ་དག་རྒྱུན་བཅད་ལ་ཞེས་པ་ནི། དྲག་པོའི་སྒོ་ནས་
རྒྱུན་བཅད་པར་ནུས་ཀྱང་དེ་དག་ཞི་བའི་སྒོ་ནས་དེ་དག་ཀྱང་རྒྱུན་བཅད་པ་ཞེས་པའོ། །
རང་གི་རྣམ་བཤད་ཀྱི་མདོ་རྩ་བ་ལས་ནུས་པ་ཡོད་ན་དེ་དག་རྒྱུན་བཅད་ལ་ཞེས་པ་དང་།
འགྲེལ་ཆུང་གི་མདོ་རྩ་བ་ལས་ནུས་ན་རྒྱུན་བཅད་ལ་ཞེས་པ་དེ་འགྱུར་ལེགས་པ་ཡིན་ནོ། །
ཊིཀ་ལས། གྲ་དག་པར་ཞེས་བྱ་བ་ནི་གྲ་གང་དུ་སྐྱེ་བོ་ཡོངས་ལ་མི་རིགས་པའི་ཆད་པས་མི་
གཅོད་པས་གྲ་དེ་ནི་གྲ་དག་པ་སྟེ་ཞེས་སོ། །ཐུལ་འོག་ཏུ་གཞུག་པར་བྱ་ཞེས་པ་ནི་ཐུལ་བ་
དེ་ཚར་ཆོད་ཅིང་། འོག་ཏུ་གཞུག་པ་སྟེ་ཕམ་པར་བྱ་བའོ། །
ད་ནི་དགེ་སློང་མའི་ཆོ་གའི་ཁྱད་པར་འཆད་དེ་དགེ་སློང་གི་གནས་སུ་དགེ་སློང་མའོ་
ཞེས་པ་ལ་སོགས་པས་བསྟན་ཏོ། །འདིའི་སྤྱི་དོན་ལ་གསུམ་ལས། དང་པོ་དགེ་སློང་མའི་ཆོ་
ག་འདི་དགེ་སློང་ཕའི་ཆོ་ག་ལས་ཐ་དད་དུ་བཤད་པའི་འཐད་པ་ནི། གལ་ཏེ་དགེ་སློང་ཕ་
མའི་སྡོམ་པ་འཐོབ་བྱེད་ཀྱི་ཆོ་ག་ཆོས་ཅན། ཐོབ་བྱེད་དགེ་སློང་ཕའི་ཆོ་ག་ལས་དགེ་སློང་
མའི་ཆོ་ག་ཐ་དད་དུ་བཤད་པ་མི་འཐད་པར་ཐལ། ཐོབ་བྱེད་དགེ་སློང་ཕའི་སྡོམ་པ་ལས་
དགེ་སློང་མའི་སྡོམ་པ་རྫས་གཞན་མ་ཡིན་པའི་ཕྱིར་ཏེ། མཛོད་འགྲེལ་ལས། དགེ་སློང་གི་
སྡོམ་པ་ལས་ནི་དགེ་སློང་མའི་སྡོམ་པ་རྫས་གཞན་མ་ཡིན་ནོ་ཞེས་བཤད་པས་གྲུབ་བོ་ཞེ་ན།
ཁྱབ་པ་མ་གྲུབ་སྟེ་དགེ་སློང་ཕ་མ་མཚན་མི་འདྲ་བའི་སྟོབས་ཀྱིས་ལུས་དང་བསམ་པ་མི་
འདྲ་ཞིང་བསམ་པ་དེ་ལ་བརྟེན་པའི་ཉོན་མོངས་པ་རགས་མི་རགས་ཡོད་པས། དེ་ལ་ལྟོས་
ཏེ་བཅས་པ་ལ་ཡང་མང་ཉུང་དང་ཆེ་ཆུང་ཡོད་པའི་ཕྱིར་ན་ཐུན་མོང་བ་ཐོབ་བྱེད་གྱི་ཆོ་ག་ཐ་
དད་དུ་བཤད་པ་འདི་མི་འཐད་པ་མེད་དེ། མཛོད་འགྲེལ་ལས། དགེ་སློང་ཕ་མའི་སྡོམ་པ་
རྫས་གཞན་མ་ཡིན་པར་བཤད་པ་དེ་ནི་སྤོང་བ་བདུན་ཙམ་དུ་སྡོམ་པ་རིགས་གཅིག་པ་ལ་
དེ་སྐད་བཏགས་པ་སྟེ། མཛོད་ལས། སུམ་ཅུ་རྩ་བདུན་དེའི་ཕྱོགས་མཐུན། མིང་གི་སྒོ་ནས་

རྫས་སུ་བཅུ་ཞེས་བྱང་ཆུབ་ཀྱི་ཆོས་སུམ་ཅུ་རྩ་བདུན་ལ་རྫས་བཅུར་བཤད་པ་བཞིན་ནོ། །
གཉིས་པ་དགེ་སློང་མའི་ཆོ་ག་འདི་དགེ་སློང་པའི་ཆོ་ག་ལས་ཕྱི་ནས་བཤད་པའི་འཐད་
པ་ནི། གལ་ཏེ་དགེ་སློང་མའི་ཆོ་ག་འདི་ཆོས་ཅན། དགེ་སློང་ཕའི་ཆོ་གའི་ཕྱི་ནས་བཤད་པ་
མི་འཐད་པར་ཐལ། དགེ་སློང་ཕའི་ཆོ་ག་ལས་ཡི་གེ་ཉུང་བའི་ཕྱིར་རོ། །ཁྱབ་པ་མ་གྲུབ་ན་
སྒྲའི་བསྟན་བཅོས་ལས། གཉིས་ལས་ཡི་གེ་རབ་ཉུང་ངམ། ཡང་ན་མཆོད་འོས་སྔོན་དུ་
སྦྱར། ཞེས་པ་དང་འགལ་ཞེ་ན། རྟགས་མ་གྲུབ་སྟེ། ལུང་དང་ཀརྨ་ཤ་ཏཾ་ལས་དགེ་སློང་ཕའི་
ཆོ་ག་ཡི་གེ་མང་བའི་ཕྱིར་དང་། མདོ་རྩ་བར་ཡང་དགེ་སློང་མའི་ཆོ་གའི་ཁྱད་པར་འདི་
རྣམས་ཀྱི་སྟེང་དུ། སྔར་དགེ་སློང་ཕའི་སྐབས་ཀྱི་གཞུང་ཕལ་ཆེ་བ་རྣམས་ཀྱང་དགེ་སློང་
མའི་ཡང་ཐུན་མོང་བ་ཡིན་པའི་ཕྱིར་རོ། །དེས་ན་དགེ་སློང་ཕ་མའི་ཆོ་ག་གོ་རིམ་འདི་ལས་
བཟློག་ན་སྐྱོན་ཡོད་ཅིང་། གོ་རིམ་འདི་ལྟར་འཐད་དེ། ལུང་གི་གོ་རིམ་དང་མཐུན་པའི་ཕྱིར་
དང༌། གཙོ་འཁོར་གྱི་གོ་རིམ་དང་མཐུན་པའི་ཕྱིར་ཏེ། ལུང་གཞི་ལས། དགེ་སློང་ཕའི་ཆོ་ག་
སྔར་གསུངས་ནས། ལུང་ཕྲན་ཚེགས་ལས། དགེ་སློང་མའི་ཆོ་ག་ཕྱིས་གསུངས་པའི་ཕྱིར་
དང་། དགེ་སློང་ཕ་གཙོ་བོ་ཡིན་ཞིང་དགེ་སློང་མ་འཁོར་ཡིན་པའི་ཕྱིར་རོ། །དེ་ལྟར་ཡང་
འཁོར་གཙོ་བོ་ལ་ཆུ་འཐོར་ན་ལྟུང་བྱེད་དོ་ཞེས་སོ། ། །
གསུམ་པ་ཕན་ཚུན་ཁྱད་པར་གྱི་དོན་ལ་གསུམ་ལས་དང་པོ་གང་ལ་ནོད་པ་ཡུལ་གྱི་
ཁྱད་པར་རོ། །དེ་ལ་གསུམ་ལས། མཁན་པོའི་ཁྱད་པར་ནི། མཁན་པོ་ཕམ་པ་བཞིས་མ་
གོས་ཤིང་བསྙེན་པར་རྫོགས་ནས་ལོ་བཅུ་ལོན་པ་དགོས་པ་ལ། མཁན་མོ་ཕམ་པ་བརྒྱད་
ཀྱིས་མ་གོས་ཤིང་བསྙེན་པར་རྫོགས་ནས་ལོ་བཅུ་གཉིས་ལོན་པ་དགོས་ཏེ། དོན་ལ་ནི་
མཁན་པོའང་ཕམ་པ་བརྒྱད་ཀྱིས་མ་གོས་པ་ཉིད་ཡིན་ནོ། །སློབ་དཔོན་གྱི་ཁྱད་པར་ནི།
དགེ་སློང་དང་དགེ་སློང་མའི་སྐབས་སུ་ལས་བྱེད་པའི་དགེ་སློང་གཅིག་དགོས་པ་དང༌།
ལས་བྱེད་པའི་དགེ་སློང་ཕ་མ་གཉིས་དགོས་པའོ། །དགེ་འདུན་གྱི་ཁྱད་པར་ནི། དགེ་སློང་

གི་སྐབས་སུ་ཡུལ་དབུས་སུ་དགེ་སློང་བཅུ་དང་མཐའ་འཁོབ་ཏུ་ལྔའི་གྲངས་ཚང་བ་དང་།
དགེ་སློང་མའི་སྐབས་སུ་ཡུལ་དབུས་སུ་ཉི་ཤུ་རྩ་གཉིས་དང་། མཐའ་འཁོབ་ཏུ་བཅུ་གཅིག་
གི་གྲངས་ཚང་བའོ། །གཉིས་པ་གང་གིས་ནོད་པ་རྟེན་གྱིས་ཁྱད་པར་ལ་གསུམ་ལས་ན་
ཚོད་ཀྱི་ཁྱད་པར་ནི་སྐྱེས་པ་དགེ་སློང་བྱེད་པ་ལ་ལོ་ཉི་ཤུ་ལོན་དགོས་ལ། བུད་མེད་ཁྱིམ་སོ་
བཟུང་ན་ལོ་བཅུ་གཉིས་ལོན་པ་དགེ་སློང་མར་བྱར་རུང་བའོ། །ཆ་ལུགས་ཀྱི་ཁྱད་པར་ནི།
ཆོས་གོས་གྲངས་མང་ཉུང་དང་། ལྷུང་བཟེད་ཚད་ཆེ་ཆུང་ཡོད་དོ། །ཚིག་སྔ་མ་སྔོན་དུ་སོང་
བའི་ཁྱད་པར་ནི། དགེ་སློང་པའི་ཚིག་སྔོན་དུ་འགྲོ་དགོས་པ་དང་མི་དགོས་པའོ། །
གསུམ་པ་ཇི་ལྟར་ནོད་པ་ཆོ་གའི་ཁྱད་པར་ལ་གསུམ་ལས། དང་པོ་སྦྱོར་བའི་ཆོ་གའི་
ཁྱད་པར་ལ་གསུམ་སྟེ། བར་ཆད་འདྲི་བ་སྒྲིབ་དགོས་མི་དགོས་ཀྱི་ཁྱད་པར་དང་། ཚངས་
སྤྱོད་ཉེར་གནས་དགོས་མི་དགོས་ཀྱི་ཁྱད་པར་དང་། གཉིས་ཀའི་དགེ་འདུན་ལ་གསོལ་བ་
འདེབས་དགོས་མི་དགོས་ཀྱི་ཁྱད་པར་རོ། །གཉིས་པ་དངོས་གཞིའི་ཆོ་གའི་ཁྱད་པར་ནི་
མིང་འཇུག་ལ་སོགས་བརྗོད་པ་མི་འདྲ་བ་ཅུང་ཟད་ཡོད་དོ། །
གསུམ་པ་མཇུག་གི་ཆོ་གའི་ཁྱད་པར་ལ་གསུམ་སྟེ། གནས་རྣམ་པ་བཞིར་བརྗོད་
པའི་ཁྱད་པར་དང་། གསུམ་བརྗོད་པའི་ཁྱད་པར་དང་། ཕམ་པ་བཞི་བརྗོད་པ་དང༌།
བརྒྱད་བརྗོད་པ་དང་། ལྕི་བའི་ཆོས་བརྒྱད་བརྗོད་མི་དགོས་པ་དང་དགོས་པའི་ཁྱད་པར་
རོ༑ ༑གཉིས་པ་ཡན་ལག་གི་དོན་ལ། གང་ལ་ནོད་པ་ཡུལ་གྱི་ཁྱད་པར་ནི། རབ་ཏུ་དབྱུང་བ་
དང་བསྙེན་རྫོགས་བྱེད་པའི་སྐབས་སུ། སྔར་དགེ་སློང་ཞེས་པའི་སྒྲ་སྨོས་པ་དག་གི་གནས་
སུ་འདིར་དགེ་སློང་མ་ཞེས་བརྗོད་པར་བྱའོ། །དེ་ཡང་དགེ་སློང་འགའ་ཞིག་ལ་མཁན་པོ་
ཉིད་དུ་གནས་པ་ལའོ། །ཞེས་པ་དང་། དགེ་སློང་མ་འགའ་ཞིག་ལ་མཁན་མོ་ཉིད་དུ་གནས་
པའོ་ཞེས་སྦྱར་ཏེ། འདིར་ཡུལ་གྱི་སྐབས་གཞན་དག་ལའང་དེ་བཞིན་དུ་ཤེས་པར་བྱའོ། །
ཁ་ཅིག་ན་རེ། ལེན་པ་པོའི་སྐབས་སུ་ཡང་ཚེ་དང་ལྡན་པའི་གནས་སུ་ཚེ་དང་ལྡན་མ་ཞེས་

སྨོས་པའོ། །ཟེར་བ་ནི། དགེ་སློང་དག་གི་གནས་སུ་དགེ་སློང་མའི་ཞེས་པ་འདིས་བསྟན་པ་
མ་ཡིན་ཏེ། སྐབས་ཀྱིས་གྲུབ་པའི་ཕྱིར་དང་འགྲེལ་པ་ལས་ཀྱང་མ་སྦྱར་བའི་ཕྱིར་ཞེས་
གསུངས་སོ། །འོ་ན་དགེ་སློང་ཕའི་གནས་སུ་དགེ་སློང་མ་ཞེས་པ་དེ་སྐབས་གང་དུ་ཞེ་ན།
རབ་ཏུ་བྱུང་བར་ཐམས་ཅད་ཀྱིའོ་ཞེས་ཏེ་དགེ་ཚུལ་མའི་ཆོ་གའི་སྐབས་ཐམས་ཅད་དུ་དགེ་
སློང་ཕའི་གནས་སུ་དགེ་སློང་མ་ཞེས་སྨོས་པའོ། །
འོ་ན་བསྙེན་རྫོགས་ཀྱི་སྐབས་སུ་ཇི་ལྟར་ཞེ་ན། བསྙེན་པར་རྫོགས་པ་ལ་ནི། བསྙེན་
པར་རྫོགས་པ་དེ་གསོལ་བ་འདེབས་པ་དང་ལ་སོགས་པ་ཞེས་པས་དགེ་འདུན་གྱི་ནང་དུ་
བར་ཆད་འདྲི་བའི་ཕྱིར་གསོལ་བ་འབའ་ཞིག་པའི་ལས་བྱེད་པ་དང་། དངོས་གཞིའི་གསོལ་
བཞིའི་ལས་བྱེད་པ་བསྡུས་ཏེ་གསུམ་པོ་དེ་ལས་གཞན་པའི་སྐབས་སུ་དགེ་སློང་མའོ་ཞེས་
གོང་དུ་སྦྱར་རོ། །སྐབས་གསུམ་པོ་དེར་ནི་ཆོ་ག་བརྗོད་པ་ན་དགེ་སློང་མ་ཞེས་མི་བརྗོད་
པར། གཉིས་ཀའི་དགེ་འདུན་ཞེས་བརྗོད་དགོས་སོ། །ཚངས་སྤྱོད་ཉེར་གནས་བྱིན་ཟིན་
ནས་དགེ་སློང་མའི་དགེ་འདུན་འཚོགས་ཡོད་པའི་སྟེང་དུ། འདིར་དགེ་སློང་ཕའི་དགེ་
འདུན་གྱིས་ཁ་སྐོང་བའི་ཡན་ལག་ཏུ་བསྣན་པར་བྱའོ། །འདིར་ཞེས་པ་ནི་བསྙེན་པར་
རྫོགས་པར་གསོལ་བ་འདེབས་པ་ནས་བསྙེན་པར་རྫོགས་ཟིན་པ་ཡན་ཆད་ཀྱི་སྐབས་
འདིར་རོ། །གསང་སྟེ་སྟོན་མས་ལྐོག་ཏུ་བར་ཆད་འདྲི་བ་སྒྲིབ་མི་དགོས་ཀྱང་། དགེ་འདུན་
མའི་དབུས་སུ་བར་ཆད་འདྲི་བ་དང་གཉིས་ཀའི་དགེ་འདུན་གྱི་དབུས་སུ་བར་ཆད་དྲི་བ་
དགེ་སློང་མས་བསྒྲིབ་པ་ལ་བྱའོ། །འགྲེལ་ཆུང་ལས། ངོ་མི་ཚ་བར་བྱ་བའི་ཕྱིར་རོ། །ཞེས་
བཤད་དེ། བུད་མེད་ཕལ་ཆེར་ངོ་ཞན་པ་དང་སྤོབས་པ་ཞན་པས་མ་བསྒྲིབས་ན་འཚོགས་
པའི་དབུས་སུ་ལེན་འདེབས་མི་ནུས་པའི་དགག་བྱ་ཡོད་པའི་ཕྱིར་རོ། །
འདིར་འདྲི་བའི་ཚུལ་ནི་ཀརྨ་ཤ་ཏཾ་དང༌། ཊིཀ་ལས། དགེ་སློང་མ་གཞན་གཅིག་
མདུན་དུ་བཞག་པས་ལན་གདབ་ཅིང་དེའི་ཚིག་གི་རྗེས་སུ་དེ་ཉིད་ཟློས་སུ་གཞུག་གོ་ཞེས་

སོ༑ །ཕྲན་ཚེགས་འགྲེལ་པ་དང་། འགྲེལ་ཆུང་ལས། གཅིག་ལ་གཅིག་ཚིག་བརྒྱུད་དེ་
འདྲིའོ་ཞེས་བཤད་ཀྱང་། གཞུང་སྔ་མ་དེ་གཉིས་དང་འགལ་ལོ། །བསླབ་ཚིག་གི་ཁྱད་པར་
ནི་བུད་མེད་ལ་ནི་དགེ་སློབ་མ་ཞེས་བྱ་བའི་ཚིག་གཞན་ཡོད་དོ་ཞེས་སོ། །
འདིའི་སྤྱི་དོན་ལ་གཉིས་ལས། དང་པོ་དགོས་པའི་དོན་ནི། འབོགས་པ་པོ་ལ་
བལྟོས་པའི་དགོས་པ་ཚིག་ལས་འདས་པའི་ཉེས་པ་ཁེགས་པ་དང་། ལེན་པ་པོ་ལ་བལྟོས་
པའི་དགོས་པ་དགེ་སློང་མའི་བསླབ་པ་འཐོབ་ཅིང་། དེ་ལ་བསླབས་པས་དགེ་སློང་མའི་
སྡོམ་པ་བརྟན་པར་འགྱུར་བ་སྟེ། དེ་ཡང་དགེ་སློང་མའི་རྣམ་འབྱེད་ལས། ཤཱཀྱའི་བུད་མེད་
མང་པོ་མྱ་ངན་གྱིས་གདུངས་ནས། དགེ་སློང་མ་བྱས་ཏེ། མྱ་ངན་སངས་པ་ན་བབས་པར་
འདོད་པར་གྱུར་པ་ལ་བརྟེན་ནས། ལོ་གཉིས་སུ་དགེ་སློང་མའི་བསླབ་པའི་སྡོམ་པ་བྱིན་
ཅིག་ཅེས་གསུངས་པས་བཤད་དོ། །འོ་ན་མ་བྱིན་ལེན་ལ་སོགས་པ་གཞན་རྣམས་བུད་མེད་
ཀྱི་བསྲུང་བ་དཀའཤོས་མ་ཡིན་ལ། བུད་མེད་ཚངས་སྤྱོད་ནི་བུད་མེད་ཀྱིས་བསྲུང་དཀའ་
བ་ཡིན་ཡང་དགེ་ཚུལ་མའི་དུས་ན་ཡང་སྤངས་ཟིན་པས། དགེ་སློབ་མ་ལ་བསླབ་པ་འདིས་
དགེ་སློང་མའི་སྡོམ་པ་བརྟན་པར་འགྱུར་བ་ནི་རིགས་པས་མི་འཐད་དོ་ཞེ་ན། མ་ཡིན་ཏེ་
ཆོས་དྲུག་ལ་སོགས་པ་མི་ཚངས་སྤྱོད་ཀྱི་རྒྱུའི་ཆ་ནས་དམ་དུ་བཀག་པའི་ཕྱིར་རོ། །དེ་དག་
ཀྱང་དགེ་ཚུལ་མས་སྤངས་ཟིན་ཏོ་སྙམ་ན། དེ་དག་ལས་འདས་ན་དགེ་སློབ་མ་ལ་བཤགས་
བྱར་འགྱུར་ཡང་། དགེ་ཚུལ་མ་ལ་བསྡམ་བྱར་འགྱུར་བས། བཤགས་བྱ་ལ་འཛེམ་པའི་
ཤེས་པ་སྐྱེ་བ་དེ་ཙམ་དུ་བསྡམ་བྱ་ལ་དེ་ལྟར་མ་ཡིན་པའི་ཕྱིར་རོ། །
གཉིས་པ་བསྡུས་པའི་དོན་ལ་ལྔ་ལས་དང་པོ་ཡུལ་གང་ལ་བླང་བ་ནི། མཁན་མོ་དང་
ལས་བྱེད་པ་མོ་དང་བཅས་པའི་དགེ་འདུན་མ་ལས་བླང་སྟེ། དགེ་འདུན་མ་དེ་ཡང་ཡུལ་
དབུས་སུ་དགེ་སློང་མ་བཅུ་གཉིས་དང་མཐའ་འཁོབ་ཏུ་དགེ་སློང་མ་བཅུ་གཉིས་མེད་ན་
དགེ་སློང་མ་དྲུག་གི་གྲངས་ཚང་བའོ། །གྲངས་དེ་དག་མ་ཚང་ཡང་དགེ་སློང་མ་བཞིའི་ཚོགས་

ཀྱིས་བྱིན་ན་བསླབ་པ་འདི་སྐྱེ་ལ་ཉེས་བྱས་ཏེ་བཞིའི་ཚོགས་ཀྱིས་བསྙེན་རྫོགས་སྐྱེ་ལ་ཉེས་
བྱས་སུ་གསུངས་པའི་གནད་ཀྱིས་ཤེས་སོ། །དགེ་སློང་མ་དེ་དག་མ་རྙེད་ན་དགེ་སློང་ཕའི་
དགེ་འདུན་གྱིས་ཀྱང་དགེ་སློབ་མའི་བསླབ་བ་སྦྱིན་དུ་རུང་སྟེ། ལུང་དབྱར་གྱི་གཞི་ལས།
དགེ་ཚུལ་མའི་བྱ་བ་འདི་ལྟ་སྟེ། དགེ་ཚུལ་མ་དེས་དགེ་སློང་དག་ལ་ཕོ་ཉ་བཏང་སྟེ་
འཕགས་པ་དག་ལོ་གཉིས་ཀྱི་བར་དུ་ཆོས་དྲུག་དང་རྗེས་སུ་མཐུན་པའི་ཆོས་དྲུག་གི་བསླབ་
པ་སྩལ་དུ་གསོལ་ཞེས་སྤྲིང་ན། ཞག་བདུན་བྱིན་གྱིས་བརླབས་ལ་དགེ་ཚུལ་མའི་བྱ་བའི་
ཕྱིར་དགེ་སློང་འགྲོ་བར་བྱ་ཞེས་གསུངས་སོ། །
གཉིས་པ་རྟེན་གང་གིས་བླང་བ་ནི། ལུས་ཕུན་སུམ་ཚོགས་པ་དང་། བསམ་པ་ཕུན་
སུམ་ཚོགས་པ་དང་། ཚིག་སྔ་མ་སྔོན་དུ་སོང་བའོ། དེ་ཡང་གཞན་རྣམས་དགེ་སློང་གི་
སྐབས་སུ་སྔར་བཤད་པ་བཞིན་དུ་ཅི་རིགས་པར་སྦྱར་ཏེ། འདིར་ན་ཚོད་ཀྱི་ཁྱད་པར་བུད་
མེད་ཁྱིམ་སོ་བཟུང་བ་ལོ་བཅུ་ལོན་པ་དང་གཞོན་ནུ་མ་ལོ་བཅོ་བརྒྱད་ལོན་པ་ལ་བསླབ་པ་
འདི་སྐྱེ་ལ། ཆ་ལུགས་ཀྱི་ཁྱད་པར་ཆོས་གོས་བཞི་བགོས་ཤིང་ལྷུང་བཟེད་ཀྱི་ཚད་སྔར་
བཤད་པ་བཞིན་ནོ། །ཚིག་སྔ་མ་སྔོན་དུ་སོང་བ་ནི། དགེ་བསྙེན་མ་དང་། རབ་ཏུ་བྱུང་བ་
དང་དགེ་ཚུལ་མ་དང་གསུམ་སྔོན་དུ་སོང་བའོ། །ཚིག་སྔ་མ་གཞན་གཉིས་སྔོན་དུ་མ་སོང་
བར་འདི་འབོགས་ན་ཉེས་བྱས་ཙམ་དུ་ཟད་དོ། །དགེ་ཚུལ་མ་མེད་ན་འདི་མི་སྐྱེ་སྟེ། འདི་ནི་
དགེ་ཚུལ་མའི་སྟེང་དུ་བསླབ་བྱ་འགའ་ཞིག་སྣོན་པ་ཡིན་ལ། དེ་མེད་ན་གཞི་མ་གྲུབ་པའི་
ཕྱིར་ཞེས་གསུངས་སོ། ། ་
གསུམ་པ་དངོས་པོ་གང་བླང་བ་ནི། དགེ་སློང་མའི་བསླབ་པ་སྟེ་སྐབས་ཀྱིས་གྲུབ་བོ། །
བཞི་པ་ཆོ་ག་གང་གིས་བླང་བ་ནི། སྦྱོར་དངོས་མཇུག་གསུམ་སྟེ། སྦྱོར་བའི་ཆོ་ག་ནི། དང་
པོར་སྟོན་པ་ལ་ཕྱག་འཚལ་ཞིང་གནས་དེར་འདུས་པའི་དགེ་སློང་མ་རེ་རེ་ལ་ཕྱག་གསུམ་
གསུམ་འཚལ་བ་དང་། མཁན་མོར་འོས་པ་ལ་ཕྱག་འཚལ་ཏེ་མཁན་མོར་གསོལ་བ་དང་།

གསོལ་བ་གདབ་པའི་ཕྱིར་སྟོན་པ་ལ་ཕྱག་འཚལ་ཞིང་། དགེ་འདུན་མ་ལ་ཕྱག་འཚལ་བ་
དང་། ལས་བྱེད་པ་མོའི་རྗེས་ཟློས་བྱེད་ཅིང་བསླབ་པའི་སྡོམ་པ་སྦྱིན་པར་གསོལ་བ་ལན་
གསུམ་གདབ་པའོ། །དངོས་གཞིའི་ཆོ་ག་ནི། གསོལ་བ་དང་གཉིས་ཀྱི་ལས་ཀྱིས་སོ། །
མཇུག་གི་ཆོ་ག་ནི་གསུམ་སྟེ། ལས་ཀྱི་མཇུག་སྡུད་བརྗོད་པ་དང་། །ཐོབ་དུས་གོ་བར་བྱ་བ་
དང་། །བསླབ་པ་བཅུ་གཉིས་བརྗོད་པའོ། །
དེ་ཡང་ཀརྨ་ཤ་ཏཾ་ལས། །གཅིག་པུ་ལམ་དུ་འགྲོ་མི་བྱ། །ཆུ་བོའི་ཕ་རོལ་རྐྱལ་མི་བྱ། །
སྐྱེས་པ་ལ་ནི་རེག་མི་བྱ། །སྐྱེས་པ་དང་ནི་འདུག་མི་བྱ། སྨན་དུ་འགྱུར་བར་མི་བྱ་ཞིང་། །ཁ་
ན་མ་ཐོ་བཅབ་མི་བྱ། །བདེ་གཤེགས་གསུངས་པའི་ཆོས་དྲུག་པོ། །དེ་དག་གསུང་རབ་
ལས་གསུངས་ཡིན། །ཞེས་པ་དང་། གསེར་ལ་བཟུང་བར་མི་བྱ་ཞིང་། །འདོམ་གྱི་སྤུ་ནི་
བྲེག་མི་བྱ། །ས་ནི་བརྐོ་བར་མི་བྱ་སྟེ། །རྩ་སྔོན་དག་ཀྱང་བཅད་མི་བྱ། །བྱིན་ལེན་མ་བྱས་
བཟའ་མི་བྱ། །གསོག་འཇོག་བྱས་པ་བཟའ་མི་བྱ། །རྗེས་མཐུན་ཆོས་དྲུག་འདི་དག་ནི། །
བདེ་བར་གཤེགས་པས་རྟག་ཏུ་བཀག །ཅེས་བརྗོད་ཅིང་། དེ་དག་ཚིག་ལྷུག་པའི་སྒོ་ནས་
ཀྱང་རེ་རེ་ནས་བརྗོད་པར་བྱའོ། །བཅུ་གཉིས་པོ་དེ་དག་ལ་ཅིའི་ཕྱིར་ཆོས་དྲུག་དང་རྗེས་སུ་
མཐུན་པའི་ཆོས་དྲུག་ཅེས་བྱ་ཞེ་ན། ཕྲན་ཚེགས་འགྲེལ་པ་ལས། གཙོ་བོར་གྱུར་པ་ཉིད་ཀྱི་
ཕྱིར་ཆོས་ཀྱི་སྒྲ་དྲུག་པོ་དང་། གཙོ་བོ་ཉིད་མ་ཡིན་པའི་ཕྱིར་རྗེས་སུ་མཐུན་པའི་ཆོས་ཀྱི་
སྒྲར་བསྟན་པ་ཡིན་ཏེ་ཞེས་བཤད་དོ། །
ལྔ་པ་སྡོམ་པ་མཚན་ཉིད་པ་ཡིན་མིན་གཏན་ལ་དབབ་པ་ལ་གསུམ་ལས། དང་པོ་
སྡོམ་པ་བཏགས་པ་བར་འདོད་པའི་ལུགས་དགག་པ་ནི། དེ་གཉིས་ལས་དང་པོ་ཕྱོགས་སྔ་
མ་དགོད་པ་ནི་ཁ་ཅིག་ན་རེ། དགེ་སློབ་མའི་སྡོམ་པ་ཞེས་མིང་བཏགས་ཀྱང་བར་མའི་དགེ་
བ་ཡིན་གྱི། སྡོམ་པ་མཚན་ཉིད་པ་མ་ཡིན་ནོ། །གལ་ཏེ་སྡོམ་པ་མཚན་ཉིད་པར་འདོད་ན།
ཆོས་བཅུ་གཉིས་སྤོང་བ་སྡོམ་པའི་ངོ་བོར་འདོད་དམ། ཉི་ཤུ་རྩ་གཉིས་སྤོང་བ་དེ་སྡོམ་པའི་

ངོ་བོར་འདོད། དང་པོ་ལྟར་ན་ཆོས་བཅུ་གཉིས་སྤོང་བ་དེ་ཆོས་ཅན། སྡོམ་པའི་མཚན་ཉིད་
ཅན་མ་ཡིན་པར་ཐལ། སྤོང་བ་བདུན་གྱི་མཚན་ཉིད་མེད་ལ། སྤོང་བ་བཞིའི་མཚན་ཉིད་
ཀྱང་མེད་པའི་ཕྱིར་རོ། །རྟགས་མ་གྲུབ་ན། གཅིག་པུ་ལམ་དུ་འགྲོ་མི་བྱ་ལ་སོགས་པ་བཅུ་
གཉིས་པོ་དེ་སྲོག་གཅོད་པ་སྤོང་བ་ལ་སོགས་པ་སྤོང་བ་བདུན་དང་སྤོང་བ་བཞི་པོ་གང་ཡང་
མ་ཡིན་པ་དང་འགལ་ལ། ཁྱབ་པ་མ་གྲུབ་ན། འོད་ལྡན་ལས། དགེ་སློང་དང་དགེ་སློང་
མའི་སྡོམ་པ་ནི་སྤོང་བ་བདུན་གྱི་མཚན་ཉིད་ཡིན་ལ། དགེ་ཚུལ་ལ་སོགས་པ་དག་གིས་ནི་
སྤོང་བ་བཞིའི་མཚན་ཉིད་ཀྱང་ཞེས་སོ་སོ་ཐར་པའི་སྡོམ་པར་མཚན་ཉིད་པ་གཞིར་བྱས་ལ་
སྤོང་བ་བདུན་ནམ་སྤང་བ་བཞི་པོ་གང་རུང་དུ་ངེས་པ་གསུངས་པ་དང་འགལ་ལོ། །འདོད་
ན་སྡོམ་པ་མཚན་ཉིད་པ་ཡིན་པའི་དམ་བཅའ་ཉམས་སོ། །
གཉིས་པ་ལྟར་ན། དགེ་སློབ་མའི་བསླབ་པ་བླངས་པའི་སྐབས་འདིར་ཉི་ཤུ་རྩ་གཉིས་
སྤོང་བ་དེ་སྔར་མེད་གསར་དུ་སྐྱེས་པར་འདོད་དམ། སྔར་དགེ་ཚུལ་མས་སྤོང་བ་བཅུ་ཐོབ་
ཟིན་པ་དེའི་སྟེང་དུ་བཅུ་གཉིས་བསྣན་ཏེ་ཉི་ཤུ་རྩ་གཉིས་སྤོང་བ་དགེ་སློབ་མའི་སྡོམ་པར་
འདོད། དང་པོ་ལྟར་ན། དགེ་སློབ་མའི་བསླབ་པ་མནོས་པའི་སྐབས་འདིར་ཆོས་ཅན། ཉི་
ཤུ་རྩ་གཉིས་སྤོང་བ་དེ་སྐབས་འདིའི་ཆོ་ག་ལ་བརྟེན་ནས་སྐྱེས་པ་མ་ཡིན་པར་ཐལ། ཉི་ཤུ་
རྩ་གཉིས་སྤོང་བ་དེ་སྐབས་འདིར་ཆོ་ག་སྦྱོར་དངོས་མཇུག་གསུམ་གང་གིས་ཀྱང་མ་བླངས་
པའི་ཕྱིར་རོ། །
གཉིས་པ་ལྟར་ན། ཆོས་བཅུ་སྤོང་བ་དང་བཅུ་གཉིས་སྤོང་བ་དེ་ཆོས་ཅན། གང་ཟག་
གཅིག་གི་རྒྱུད་ལ་དགེ་སློབ་མའི་སྡོམ་པ་ཙམ་དུ་གཅིག་མ་ཡིན་པར་ཐལ། རྒྱུ་ཚོགས་ཐ་དད་
ལས་སྐྱེས་པའི་ཕྱིར་དང་། དང་པོ་གྲུབ་པའི་དུས་ཐ་དད་པའི་ཕྱིར་ཞེས་རེ་རེ་ནས་བརྗོད་དོ། །
དེ་ཡང་ཆོས་བཅུ་སྤོང་བ་ནི་སློབ་དཔོན་གྱིས་སྔགས་ལན་གསུམ་བརྗོད་པ་ལས་སྐྱེས་ཤིང་
ཆོས་བཅུ་གཉིས་སྤོང་བ་ནི་དགེ་འདུན་མ་དང་ལས་ཀྱི་ཆོ་ག་ལ་བརྟེན་ནས་སྐྱེས་པའི་ཕྱིར་

དང་། ཆོས་བཅུ་སྤོང་བ་ནི་སྔར་བརྗོད་པ་གསུམ་པའི་ཆ་ཐ་མ་ལས་སྐྱེས་ཤིང་། ཆོས་བཅུ་
གཉིས་སྤོང་བ་ནི་གསོལ་བ་གཉིས་ཀྱི་ལས་བརྗོད་པ་ཕལ་ཆེར་བྱས་པ་ན་སྐྱེས་པའི་ཕྱིར་རོ། །
ཁྱབ་པ་མ་གྲུབ་པའམ་འདོད་ན་ཆོས་ཆགས་བཅུ་སྤོང་བ་དང་ཆོས་ཉི་ཤུ་རྩ་གཉིས་སྤོང་བ་དེ་
དག་གང་ཟག་གཅིག་གི་དགེ་སློབ་མའི་སྡོམ་པ་ཡིན་པར་འདོད་པའི་དམ་བཅའ་ཉམས་སོ། །
གཞན་ཡང་ཐལ་འགྱུར་སྔར་བཞིན་བརྗོད་ཅིང་། བསྟེན་པའི་ཕྱིར་གཞན་ལ་ཁས་བླངས་པ་
ན་གཏོང་མི་གཏོང་རྫས་འགལ་བའི་ཆོས་དང་ལྡན་པའི་ཕྱིར་རོ། །
དེ་ཡང་བསྟེན་པའི་ཕྱིར་གཞན་ལ་ཁས་བླངས་པ་ན་བསླབ་པ་འཁྲུགས་པ་ཉིད་དོ། །
ཞེས་གསུངས་ལ། དེའི་ཊཱིཀ་ལས། བསླབ་པ་འཁྲུགས་པ་ཉིད་དེ་མེད་པར་གྱུར་ཏོ། །ཞེས་
བྱ་བའི་ཐ་ཚིག་གོ་ཞེས་བཤད་ཅིང་། ཊིཀ་ལས། འདིར་དགེ་སློབ་མའི་བསླབ་པ་འཁྲུགས་
པ་ཉིད་ཡིན་གྱི། དགེ་ཚུལ་མའི་བསླབ་པ་ནི་འཁྲུགས་པ་མ་ཡིན་ཏེ་ཞེས་བཤད་དོ། །ཁྱབ་
པ་མ་གྲུབ་པའམ་འདོད་ན་ཡང་སྔར་བཞིན་ནོ། །དེ་ལྟར་དགེ་སློབ་མའི་སྡོམ་པ་མཚན་ཉིད་
པ་ལ་དགག་པ་མཛད་ནས། བླ་མ་རྣམས་ནི་འདུལ་བ་དང་མངོན་པ་ལས་དགེ་སློབ་མའི་
སྡོམ་པ་ཞེས་གསུངས་ཀྱང་། སྡོམ་པ་བཏགས་པ་བ་སྟེ་བར་མའི་དགེ་བ་ཡིན་ཞེས་གསུངས་
སོ༑ །འོ་ན་དགེ་སློབ་མའི་བསླབ་པ་མནོས་ནས་ལོ་གཉིས་ལོན་པ་ན་ཆོས་ཅན། བརྟུལ་
ཞུགས་དེ་བཏང་བར་ཐལ། ཤུགས་ཆད་པའི་ཕྱིར་རོ། །ཁྱབ་པ་གཞུང་གིས་གྲུབ་སྟེ། མཛོད་
ལས། བར་མ་ཤུགས་བླངས་བྱ་བ་དང་། དོན་ཆད་རྩ་བ་ཆད་པ་ལས་ཞེས་བཤད་པས་སོ། །
འདོད་ན། ཊཱིཀ་ལས། ལོ་གཉིས་ལས་འདས་པ་ཡང་དེ་ཕྱིན་ཆད་བརྟུལ་ཞུགས་དེ་ཉམས་
པར་ཡང་མི་འགྱུར་ལ། དེ་ཕྱིན་ཆད་མི་བསྲུང་བར་བྱ་བ་ཡང་མ་ཡིན་ནོ་ཞེས་རྒོལ་ན། ཁྱེད་
རང་སྡོམ་པར་འདོད་པ་ལ་ཡང་མཚུངས་ཏེ། ཆོས་ཅན་སྔར་བཞིན། སྡོམ་པ་དེ་བཏང་བར་
ཐལ། སྡོམ་པ་མནོད་པའི་འཕེན་པ་ཟད་པའི་ཕྱིར་རོ། །རྟགས་མ་གྲུབ་ན་དེར་ཡང་ངོ༌། །
རྟགས་གྲུབ་སྟེ་ལོ་གཉིས་སུ་བླངས་པ་ལས་ལོ་གཉིས་འདས་པའི་ཕྱིར་རོ་ཞེས་ནི་འདིར་

ཡང་མཚུངས་སོ་ཞེས་གསུངས་སོ། །གཉིས་པ་དེ་དག་དགག་པ་ནི་དགེ་སློབ་མའི་བསླབ་པ་
དེ་ཆོས་ཅན། སྡོམ་པ་མཚན་ཉིད་པ་ལས་རྫས་ཐ་དད་པར་ཐལ། བར་མའི་དགེ་བ་ཡིན་
པའི་ཕྱིར་རོ། །རྟགས་ཁས་བླངས་སོ། །འདོད་ན། མཛོད་འགྲེལ་ལས། དགེ་ཚུལ་གྱི་སྡོམ་
པ་ལས་ཀྱང་དགེ་སློབ་མ་དང་དགེ་ཚུལ་མའི་སྡོམ་པ་རྫས་གཞན་མ་ཡིན་ནོ་ཞེས་བཤད་དོ། །
གཉིས་པ་སྡོམ་པ་མཚན་ཉིད་པར་འདོད་པའི་ལུགས་བརྗོད་པ་ནི། སྔ་རབས་པ་ཁ་
ཅིག་ན་རེ། དགེ་སློབ་མའི་སྡོམ་པ་འདི་སྡོམ་པ་མཚན་ཉིད་པ་ཡིན་ཏེ། མངོན་པ་ལས་དགེ་
སློབ་མའི་སྡོམ་པ་དང་ཞེས་གསུངས་ཤིང་། འདི་ཉིད་ལས། སྦྱིན་པ་ནི་བསླབ་པའི་སྡོམ་པ་
ཞེས་བྱ་བས་སོ་ཞེས་གསུངས་པ་དང་། འདི་སྡོམ་པ་མ་ཡིན་ན། སོ་སོར་ཐར་བའི་སྡོམ་པ་
རིགས་བརྒྱད་མི་ཚང་བའི་ཕྱིར་རོ་ཞེས་ཟེར་རོ། །རང་ཡང་སྡོམ་པ་མཚན་ཉིད་པ་འདོད་པ་
རྣམས་ཀྱི་རྗེས་སུ་འབྲང་ངོ་། །དེ་ཡང་སྡོམ་པ་ཡིན་ལུགས་ནི། བྱས་ཆོས་སྡོམ་པ་དང་། བྱེད་
ཆོས་བསླབ་བྱ་བཅུ་གཉིས་སུ་དབྱེ་བ་ནི། དང་པོ་བྱས་ཆོས་དགེ་སློབ་མའི་སྡོམ་པ་ནི་དགེ་
ཚུལ་མས་སྤང་བྱ་བཅུ་སྤོང་བ་དེའི་སྟེང་དུ་བསླབ་བྱ་བཅུ་གཉིས་བསྟན་པའི་ཚེ་ན། སྔར་
དགེ་ཚུལ་མ་ས་ཐོབ་ཟིན་པ་དེའི་སྡོམ་པའི་རྒྱུན་རྩ་བ་བཞིའི་སྡོམ་པ་དེ་ཉིད་ལ་དགེ་སློབ་
མའི་སྡོམ་པ་ཞེས་བྱ་སྟེ། མཛོད་འགྲེལ་ལས། དགེ་སློབ་མ་དང་དགེ་ཚུལ་མའི་སྡོམ་པ་རྫས་
གཞན་མ་ཡིན་ནོ་ཞེས་བཤད་པས་གྲུབ་ཅིང་། འོད་ལྡན་ལས་ཀྱང་། དགེ་ཚུལ་ལ་སོགས་པ་
དག་གི་ནི་སྤོང་བ་བཞིའི་མཚན་ཉིད་ཅན་ཞེས་གསུངས་པས། དགེ་ཚུལ་དང་དགེ་ཚུལ་མ་
དང་དགེ་སློབ་མའི་སྡོམ་པ་ནི་སྤོང་བ་བཞིའི་མཚན་ཉིད་ཡིན་ཞེས་དགོངས་སོ། །གཉིས་པ་
བྱེད་ཆོས་དགེ་སློབ་མའི་བསླབ་བྱ་ནི། སྐབས་འདིར་བླངས་བའི་བསླབ་པ་བཅུ་གཉིས་པོ་
དེ་ཆོས་དྲུག་དང་རྗེས་སུ་མཐུན་པའི་ཆོས་དྲུག་པོ་དག་གོ། །དེ་ལྟར་ན་དགེ་སློབ་མའི་སྡོམ་
པའི་གཙོ་འཁོར་ཐམས་ཅད་བགྲངས་ན་སྤོང་བ་བཞི་འཁོར་དང་བཅས་པ། སྤང་བྱ་ཉི་ཤུ་རྩ་
གཉིས་སྤོང་བ་སྟེ། ཊཱིཀ་ལས། དགེ་སློབ་མས་བསླབ་པའི་གཞི་ཡང་དག་པར་བླངས་བ་

སྲོག་གཅོད་པ་སྤོང་བ་ལ་སོགས་པ་བཅུ་དང་། ཆོས་དྲུག་དང་རྗེས་སུ་མཐུན་པའི་ཆོས་དྲུག་
པོ་དག་གོ་ཞེས་སོ། །
གསུམ་པ་རྩོད་པ་སྤོང་བ་ནི། འོ་ན་དགེ་སློབ་མའི་སྡོམ་པ་དང་དགེ་ཚུལ་མའི་སྡོམ་པ་
རྫས་གཅིག་ཏུ་ཡོད་དམ་ཐ་དད་དུ་ཡོད། རྫས་གཅིག་ན། བསླབ་པ་འཁྲུགས་པ་ཉིད་དོ་
ཞེས་པའི་ཊི་ཀ་ལས། འདིར་དགེ་སློབ་མའི་བསླབ་པ་འཁྲུགས་པ་ཉིད་ཡིན་གྱི། དགེ་ཚུལ་
མའི་བསླབ་པ་ནི་འཁྲུགས་པ་མ་ཡིན་ཏེ་ཞེས་བཤད་པ་དང་འགལ་ལོ། །རྫས་ཐ་དད་ན།
མཛོད་འགྲེལ་ལས། དགེ་ཚུལ་གྱི་སྡོམ་པ་ལས་ཀྱང་དགེ་སློབ་མ་དང་དགེ་ཚུལ་མའི་སྡོམ་
པ་རྫས་གཞན་མ་ཡིན་ནོ། །ཞེས་བཤད་པ་དང་འགལ་ཞེ་ན། དེ་ནི་དགེ་ཚུལ་དང་དགེ་སློབ་
མ་དང་དགེ་ཚུལ་མ་སྟེ་རབ་བྱུང་བསྙེན་པར་མ་རྫོགས་པ་རྣམས་ཀྱི་སྡོམ་པའི་གཙོ་བོ་སྤོང་
བ་བཞི་ཙམ་དུ་རིགས་གཅིག་ལས་གཞན་མ་ཡིན་ནོ་ཞེས་བསྟན་ཏེ། མཛོད་ལས། བྱང་
ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ལ་རྫས་བཅུར་བཤད་པ་བཞིན་ནོ། །ཁྱིམ་སོ་
བཟུང་བ་བསྙེན་པར་རྫོགས་པར་བྱ་བའི་ལོ་རྣམས་ཀྱི་དང་པོ་ནི་བཅུ་གཉིས་ཉིད་དོ་ཞེས་པ་
འདི་ལ། མའི་རྣམ་འབྱེད་ལས་ཁྱིམ་སོ་བཟུང་བ་ཞེས་བྱ་བ་ནི་ཁྱིམ་གྱི་ཆོས་ལ་གནས་པའོ་
ཞེས་བཤད་ཅིང་། འགྲེལ་ཆུང་ལས་ཀྱང་། བག་མ་བྱས་པ་ཉིད་ནི་འཁྲིག་པའི་བདེ་བ་མྱོང་
ཞིང་ཤེ་ཁྱེར་བའི་ཕྱིར་ཞེས་བཤད་དེ། འོ་ན་སྐྱེས་པ་ཁྱིམ་སོ་བཟུང་བ་ལོ་བཅུ་གཉིས་ལོན་
པ་ལ་དགེ་སློང་གི་སྡོམ་པ་སྐྱེའམ་མི་སྐྱེ་ཞེ་ན།
འདི་ལ་གསུམ་ལས། དང་པོ་གཞན་ལུགས་དགག་པ་ནི་ཁ་ཅིག་ན་རེ་འདི་ལ་དགེ་
སློང་གི་སྡོམ་པ་སྐྱེ་བ་ཡིན་ཏེ། ཞུ་བ་ལས། དགེ་སློང་ལོ་ཉི་ཤུ་མ་ལགས་པ་ལ་མ་ལགས་
པར་འདུ་ཤེས་ཏེ་བསྙེན་པར་རྫོགས་པར་བགྱིས་ཀྱང་ནོངས་པ་ལྟུང་བར་མི་འགྱུར་ལ།
ལེགས་པར་བསྙེན་པར་རྫོགས་པར་འགྱུར་བ་མཆིས་སམ་ཨུ་པ་ལི་ཡོད་དེ་མི་ལ་སོང་བ་ནི་
ལོ་ཉི་ཤུ་མ་ལོན་ཡང་བསྙེན་པར་རྫོགས་པར་བྱོས་ཤིག་ཅེས་ལུང་ལས་སྤྱིར་གསུངས་པ་དང་།

རིགས་པས་ཀྱང་བུད་མེད་ཁྱིམ་སོ་བཟུང་བ་ལོ་བཅུ་གཉིས་ལོན་པ་བཞིན་དུ་སྐྱེས་པ་ལའང་
རྒྱུ་མཚན་མཚུངས་པའི་ཕྱིར་རོ་ཞེས་ཟེར་རོ། །དེ་ནི་མདོ་རྩ་འགྲེལ་དང་འགལ་ཏེ། ཁྱིམ་སོ་
བཟུང་བ་ལོ་བཅུ་གཉིས་ལོན་པ་བསྙེན་རྫོགས་བྱར་རུང་བ་འདི་ཆོས་ཅན། བུད་མེད་བསྙེན་
པར་རྫོགས་པར་བྱ་བའི་ཁྱད་པར་གྱི་ཆོས་མ་ཡིན་པར་ཐལ། སྐྱེས་པ་བསྙེན་པར་རྫོགས་པ་
བྱ་བའི་ཡང་ཐུན་མོང་གི་ཆོས་ཡིན་པའི་ཕྱིར་རོ། །རྟགས་ཁས་བླངས་སོ། །འདོད་ན། ཁྱིམ་
སོ་བཟུང་བ་བསྙེན་པར་རྫོགས་པར་བྱ་བའི་ལོ་རྣམས་ཀྱི་དང་པོ་ནི་བཅུ་གཉིས་ཉིད་དོ་ཞེས་
པ་འདིའི་ཊིཀ་ལས། བུད་མེད་བསྙེན་པར་རྫོགས་པའི་དུས་ཀྱི་བྱེ་བྲག་བསྟན་པའི་ཕྱིར་རོ་
ཞེས་སོ། །གནོད་བྱེད་གཞན་ཡང་། ཁྱིམ་སོ་བཟུང་བ་བསྙེན་པར་རྫོགས་པར་བྱ་བའི་ལོ་
རྣམས་ཀྱི་དང་པོ་ནི་བཅུ་གཉིས་ཉིད་དོ་ཞེས་མདོ་རྩ་བའི་གཞུང་འདི་ཆོས་ཅན། སྐབས་
འཆོལ་བའི་སྐྱོན་ཅན་ཡིན་པར་ཐལ། དགེ་སློང་ཕ་མ་གཉིས་ཀའི་ཐུན་མོང་གི་ཆོས་ཡིན་པ་
ལ་དགེ་སློང་མའི་ཐུན་མོང་མིན་པའི་སྐབས་སུ་བསྟན་པའི་ཕྱིར་རོ། །རྟགས་ཟུར་སྔ་མ་ཁས་
བླངས། ཟུར་ཕྱི་མ་གཞུང་གིས་གྲུབ་བོ། །འདོད་ན་མདོ་རྩ་བ་འཆོལ་སྐྱོན་མེད་པའི་བསྟན་
བཅོས་རྣམ་དག་ཡིན་པ་དང་འགལ་ལོ། །ཁྱོད་ཀྱིས་སྒྲུབ་བྱེད་དུ་གྲངས་པ་ལུང་ཞུ་བ་ལས་
གསུངས་པ་དེ་ནི། དགེ་སློང་གིས་བུད་མེད་ཁྱིམ་སོ་བཟུང་བ་ལོ་བཅུ་གཉིས་ལོན་པ་བསྙེན་
རྫོགས་བྱས་པ་ལ་དགོངས་ཏེ། མི་ལ་སོང་བ་ཞེས་བག་མར་སོང་བའི་མིང་གི་རྣམ་གྲངས་
ཀྱིས་གསུངས་པའི་ཕྱིར་རོ། །རིགས་པས་ཀྱང་རྒྱུ་མཚན་མཚུངས་པའི་ཕྱིར་ཟེར་བ་ནི།
རྟགས་མ་གྲུབ་སྟེ། སྐྱེས་པ་དང་བུད་མེད་སྔོན་རབ་ཏུ་བྱུང་བ་ལ་སྡོམ་པ་སྐྱེ་བ་དང་མི་སྐྱེ་བ་
བཞིན་ནོ། །
གཉིས་པ་རང་ལུགས་གཞག་པ་ནི། བུད་མེད་ལོ་བཅུ་གཉིས་ལོན་པ་ལ་བསྙེན་
རྫོགས་ཀྱི་སྡོམ་པ་སྐྱེ་བ་འདི་ནི་སྐྱེས་པ་དང་ཐུན་མོང་མ་ཡིན་ཏེ། ཊིཀ་ལས། བུད་མེད་
བསྙེན་པར་རྫོགས་པར་བྱ་བའི་དུས་ཀྱི་བྱེ་བྲག་བསྟན་པའི་ཕྱིར་ཞེས་གསུངས་པ་དང་།

མདོ་རྩ་བ་ལས། དགེ་སློང་མའི་ཐུན་མོང་མ་ཡིན་པའི་སྐབས་སུ་གསུངས་པའི་ཕྱིར།
གསུམ་པ་རྩོད་པ་སྤང་བ་ནི་བུད་མེད་ཁྱིམ་སོ་བཟུང་བ་ལོ་བཅུ་གཉིས་ཁོ་ན་ལོན་
པས་བསྙེན་རྫོགས་བྱེད་པ་ན། བསྙེན་རྫོགས་ཀྱི་སྡོམ་པ་སྐྱེ་བ་ལ་མངོན་དུ་གྱུར་པ་སྐྱེ་བའི་
ཚེ་ཉིད་ན་སྡོམ་པ་ནོད་པ་པོ་མཚན་གྱུར་པ་ཆོས་ཅན། སྡོམ་པ་ནོད་པ་པོ་དེ་ལ་དགེ་སློང་ཕའི་
སྡོམ་པ་སྐྱེ་བ་ཁེགས་པར་ཐལ། སྡོམ་པ་ནོད་པ་པོ་ལོ་བཅུ་གཉིས་ཁོ་ན་ལོན་པ་ཉིད་ཡིན་
པའི་ཕྱིར་རོ། །འདོད་ན་ཊིཀ་ལས། སྐྱེ་བ་ལ་མངོན་དུ་གྱུར་པ་ནི་སྐྱེ་བའི་ཚེ་ཉིད་མ་ཡིན་
པར་རིག་པར་བྱ་སྟེ། དེ་ལ་ནི་སྐྱེ་བའི་ཕྱིར་གང་གིས་ཀྱང་གེགས་བྱ་བར་མི་ནུས་པས། ཞེས་
བཤད་པ་དང་འགལ་ལོ་ཞེ་ན། ཁྱེད་ཀྱི་བཀོད་པའི་ཆོས་ཅན་མ་གྲུབ་སྟེ། དེ་ཡང་བུད་མེད་
ཁྱིམ་སོ་བཟུང་བ་ལོ་བཅུ་གཉིས་ཁོ་ན་ལོན་པས་བསྙེན་རྫོགས་བྱེད་པ་ན་སྡོམ་པ་ནོད་པ་པོ་
སྐྱེས་པར་གྱུར་པ་དེ་ཆོས་ཅན། བསྙེན་རྫོགས་ཀྱི་སྡོམ་པ་སྐྱེ་བ་ལ་མངོན་དུ་གྱུར་པ་ཡིན་མི་
སྲིད་དུ་ཐལ། དགེ་སློང་མའི་སྡོམ་པ་མི་སྐྱེ་ཞིང་དགེ་སློང་ཕའི་སྡོམ་པ་ཡང་མི་སྐྱེ་བའི་ཕྱིར་
རོ༑ ༑དེ་ཡང་རྟེན་སྐྱེས་པ་ཡིན་པའི་ཕྱིར་དང་། རྟེན་དགེ་སློང་ཕའི་སྡོམ་པ་སྐྱེ་བའི་ཞིང་མ་
ཡིན་པའི་ཕྱིར་ཞེས་གོ་རིམ་བཞིན་ནོ། །འདོད་ན་ནི་ཁྱེད་ཀྱིས་བཀོད་པའི་ཆོས་ཅན་དེ་གྲུབ་
པར་འདོད་པ་ཉམས་སོ། །རྩོད་པ་གཞན་ཡང་ཁྱིམ་སོ་བཟུང་བ་ལོ་བཅུ་གཉིས་ལོན་པའི་
དགེ་སློང་མ་དེ་སྐྱེས་པར་མཚན་གྱུར་པ་དེ་ཆོས་ཅན། རང་རྒྱུད་ལ་དགེ་སློང་ཕའི་སྡོམ་པ་
ཡོད་པ་ལེགས་པར་ཐལ། རང་ཉིད་དགེ་སློང་ཕའི་སྡོམ་པའི་ཞིང་མ་ཡིན་པར་གྱུར་པའི་
ཕྱིར་རོ། །རྟགས་མ་གྲུབ་ན། དམ་བཅའ་ཉམས་ལ། འདོད་ན་དང་པོ་ཉིད་ལ་ནི་མི་ཉམས་
སོ་ཞེས་པ་དང་། ཊཱིཀ་ལས། མཚན་གྱུར་པ་དང་པོ་གཉིས་ལ་ནི་སྡོམ་པ་ཉམས་པ་མེད་དོ་
ཞེས་པ་དང་འགལ་ལོ། །ཞེ་ན། སྐབས་འདིར་མཚན་གྱུར་པའི་རང་སྟོབས་ཀྱིས་སྡོམ་པ་
མེད་པར་གྱུར་པ་མ་ཡིན་གྱི། མཚན་གྱུར་པ་ན་ལོ་བཅུ་གཉིས་ལོན་པ་དེ་དགེ་སློང་ཕའི་སྡོམ་
པའི་ཞིང་མ་ཡིན་པར་གྱུར་པའི་སྟོབས་ཀྱིས་དགེ་སློང་ཕའི་སྡོམ་པ་མེད་པར་གྱུར་པའོ་ཞེས་

རིགས་སོ། །རྒྱུད་སྣོད་དུ་རུང་བའི་ཁྱད་པར་ནི། ཚངས་པར་སྤྱོད་པ་ལ་ཉེ་བར་གནས་པའི་
སྡོམ་པ་ཞེས་སོ། །
འདིའི་སྤྱི་དོན་ལ་གཉིས་ལས། དང་པོ་དགོས་པའི་དོན་ནི། ཚངས་སྤྱོད་ཉེར་གནས་
མ་བྱས་པའི་ཉེས་པ་ཁེགས་པ་དང་དགེ་སློང་མའི་སྡོམ་པའི་སྣོད་དུ་རུང་བའོ། །
གཉིས་པ་བསྡུས་པའི་དོན་ལ་བཞི་ལས། དང་པོ་ཡུལ་གང་ལ་བླང་བ་ནི། མཁན་མོ་
དང་གསང་སྟེ་སྟོན་མ་དང་ལས་བྱེད་པ་མོ་དང་བཅས་པའི་དགེ་འདུན་མ་ལས་བླང་སྟེ།
དགེ་འདུན་མ་དེ་ཡང་ཡུལ་དབུས་སུ་དགེ་སློང་མ་བཅུ་གཉིས་དང་། མཐའ་འཁོབ་ཏུ་བཅུ་
གཉིས་མེད་ན་དགེ་སློང་མ་དྲུག་གིས་གྲངས་ཚང་བའོ། །གྲངས་དེ་དག་མ་ཚང་ཡང་དགེ་
སློང་མ་བཞིའི་ཚོགས་ཀྱིས་བྱིན་ན་ཚངས་སྤྱོད་ཉེར་གནས་ཆགས་ལ་ཉེས་བྱས་ཏེ་བཞིའི་
ཚོགས་ཀྱིས་བསྙེན་རྫོགས་ཆགས་ལ་ཉེས་བྱས་སུ་གསུངས་པའི་གནད་ཀྱིས་ཤེས་སོ། །
དགེ་སློང་མ་དེ་དག་མ་རྙེད་ན་དགེ་སློང་ཕའི་དགེ་འདུན་གྱིས་ཀྱང་ཚངས་སྤྱོད་ཉེར་གནས་
སྦྱིན་དུ་རུང་སྟེ། དབྱར་གྱི་གཞི་ལས་དགེ་སློབ་མའི་ཚངས་པར་སྤྱོད་པ་ལ་ཉེ་བར་གནས་
པའི་སྡོམ་པ་དང་ཞེས་པ་དང་། དེའི་ཊི་ཀ་ལས། ཚངས་པར་སྤྱོད་པ་ལ་ཉེ་བར་གནས་པའི་
སྡོམ་པ་ནོད་པ་དེ་སྒྲུབ་པའི་དོན་དུ་ཡང་དགེ་སློང་དབྱར་གནས་པར་ཁས་བླངས་པ་མཚམས་
ཀྱི་ནང་ན་འདུག་པས་ཞག་བདུན་མན་ཆད་བྱིན་གྱིས་བརླབ་བོ་ཞེས་བཤད་དོ། །
གཉིས་པ་རྟེན་གང་གིས་བླང་བ་ནི། ལུས་ཕུན་སུམ་ཚོགས་པ་དང་། བསམ་པ་ཕུན་
སུམ་ཚོགས་པ་དང་། ཆ་ལུགས་ཕུན་སུམ་ཚོགས་པ་དང་། ཚིགས་སྔ་མ་སྔོན་དུ་སོང་བའོ། །
དེའང་གཞན་རྣམས་དགེ་སློབ་མའི་སྐབས་སུ་སྔར་བཤད་པ་དང་འདྲ་ཞིང་། འདི་རན་ཚོད་
ཀྱི་ཁྱད་པར་བུད་མེད་ཁྱིམ་སོ་བཟུང་བ་ལོ་བཅུ་གཉིས་ལོན་པ་དང་། གཞོན་ནུ་མ་ལོ་ཉི་ཤུ་
ལོན་པ་ཡན་ཆད་དོ། །ཆ་ལུགས་ཀྱི་ཁྱད་པར་ཆོས་གོས་དག་ནི་ལྔ་ཉིད་དོ། །ཚིགས་སྔ་མ་
སྔོན་དུ་སོང་བ་ནི་དགེ་སློབ་མ་ཡན་ཆད་སྔོན་དུ་སོང་བའོ། །

གསུམ་པ་དངོས་པོ་གང་བླང་བ་ནི། ཚངས་སྤྱོད་ཉེར་གནས་ཀྱི་སྡོམ་པའོ། །དེའང་
སྡོམ་པ་བཏགས་པ་བ་སྟེ། འདི་ལ་ཁྱད་པར་གྱི་བསྲུང་བྱ་ནི་གཞུང་གང་ལས་ཀྱང་མ་
གསུངས་སོ། །བཞི་པ་ཆོ་ག་གང་གིས་བླང་བ་ནི། སྦྱོར་དངོས་མཇུག་གསུམ་སྟེ། སྦྱོར་བའི་
ཆོ་ག་ནི་རྒྱས་པར་ཀརྨ་ཤ་ཏཾ་ལས་ཤེས་པར་བྱའོ། །དངོས་གཞིའི་ཆོ་ག་ནི་གསོལ་བ་དང་
གཉིས་ཀྱི་ལས་ཀྱིས་སོ། །མཇུག་གི་ཆོ་ག་ནི་ལས་ཀྱི་མཇུག་སྡུད་བརྗོད་པའོ། །ཡན་ལག་
གི་དོན་ནི་ཚངས་པར་སྤྱོད་པ་ལ་ཉེ་བར་གནས་པའི་སྡོམ་པ་མ་ཐོབ་པར་བསྙེན་པར་རྫོགས་
པར་མི་འགྱུར་ཞེས་བརྗོད་པ་ན། འོ་ན་ཚངས་སྤྱོད་ཉེར་གནས་ཀྱི་ཆོ་ག་གཏན་ནས་མ་བྱས་
པར་སྡོམ་པ་མནོས་པ་ཆོས་ཅན། དགེ་སློང་མའི་སྡོམ་པ་སྐྱེ་བ་ཁེགས་པར་ཐལ། ཚངས་
སྤྱོད་ཉེར་གནས་ཀྱི་སྡོམ་པ་མ་ཐོབ་པའི་ཕྱིར་རོ། །རྟགས་མ་གྲུབ་ན་དེའི་ཆོ་ག་གཏན་ནས་
མ་བྱས་པ་དང་འགལ་ལ། འདོད་ན་དགེ་སློང་དང་དགེ་སློང་མ་ཉིད་དག་གི་ལས་གཞན་
བྱེད་པས་མ་ཡིན་ནོ། །ཞེས་སྐྱེས་པ་བསྙེན་པར་རྫོགས་པར་བྱེད་པའི་ཆོ་གས་བུད་མེད་
བསྙེན་པར་རྫོགས་པར་བྱེད་ན། དགེ་སློང་མའི་སྡོམ་པ་སྐྱེ་བར་བཤད་པ་དང་འགལ་ལོ། །
ལུང་ཞུ་བ་ལས། བཙུན་པ་བསྙེན་པར་རྫོགས་ཀར་མཚན་འཕོས་ན་བསྙེན་པར་རྫོགས་པ་
ཞེས་བགྱིའམ། བསྙེན་པར་རྫོགས་པ་ཞེས་བྱ་སྟེ། དགེ་སློང་མའི་ནང་དུ་སྤོས་ཤིག་ཅེས་
གསུངས་པ་དང་ཡང་འགལ་ལོ། །
གཞན་ཡང་ཚངས་སྤྱོད་ཉེར་གནས་མ་ཐོབ་པར་ཕུན་སུམ་ཚོགས་པ་ཉེས་མེད་དུ་
དགེ་སློང་མའི་སྡོམ་པ་སྐྱེ་བ་ཡོད་དེ། ལྕི་བའི་ཆོས་བརྒྱད་སྤོང་བར་ཁས་བླངས་པས་བསྙེན་
པར་རྫོགས་པའོ། །དེས་ན་ད་ལྟར་གྱི་ཆོ་གའི་སྐབས་སུ་དགེ་སློང་མའི་སྡོམ་པ་ལེན་པ་དེས་
ཚངས་པར་སྤྱོད་པ་ལ་ཉེ་བར་གནས་པའི་སྡོམ་པ་མ་ཐོབ་པར་ཕུན་སུམ་ཚོགས་པ་ཉེས་མེད་
དུ་བསྙེན་པར་རྫོགས་པ་དགེ་སློང་མའི་སྡོམ་པ་སྐྱེ་བར་མི་འགྱུར་རོ་ཞེས་བསྟན་ཏོ། །དགེ་
སློང་མའི་ཆོས་གོས་དག་ནི་ལྔ་སྟེ། སྣམ་སྦྱར་བླ་གོས་མཐིང་གོས་དང་གསུམ། ཤིང་ང་དཔུང་

ཆད་རྔུལ་གཟན་ཏེ་ལྔ་ཉིད་དོ། །ཆོས་གོས་དེ་གཉིས་དགོས་པའི་རྒྱུ་མཚན་ནི། དགེ་སློང་མ་
རྣམས་ཀྱི་བྲང་གི་མདུན་ཕྱོགས་མི་མཛེས་པ་སྦ་བར་འོས་པའི་ཕྱིར་རོ། །གོས་དེ་གཉིས་
གོན་ལུགས་ནི་མཆན་འོག་ལ་དཀྲིས་ཏེ་རྒྱབ་ནས་དཔུང་པ་གཉིས་ཀྱི་གོང་ནས་དྲངས་ནས་
དར་དཔྱངས་ཀྱི་ཚུལ་དུ་གོན་པའོ། །གོས་དེ་གཉིས་ཀྱི་ཚད་ནི་བླ་གོས་དང་ཚད་མཉམ་པ་སྟེ་
མའི་རྣམ་འབྱེད་ལས། ཟླ་འཇོག་གི་སྐབས་ནས་བཤད་དོ། །དགེ་སློང་མ་ལ་གནས་རྣམ་པ་
གསུམ་བརྗོད་དེ། གནས་བཞི་པོ་རྣམས་ལས་ཤིང་དྲུང་ཉིད་མ་གཏོགས་ཏེ། བསླབ་པ་
བསྲུང་བ་རང་དབང་ཅན་མ་ཡིན་པས་དགེ་སློང་མ་ཤིང་དྲུང་དུ་བསྡོད་པ་བཀག་པའི་ཕྱིར་
རོ༑ ༑ལྟུང་བྱེད་དང་ཉེས་བྱས་ཡིན་ཡང་མགུ་བ་ཟླ་བ་ཕྱེད་སྤྱོད་དགོས་པས་ཆད་པ་ལྕི་བ་སྟེ་
མཚན་ཉིད་འཛིན་པའི་ཆོས་བརྒྱད་པོ་རྣམས་བརྗོད་པར་བྱའོ། །
དེ་ཡང་དགེ་སློང་གང་ཟག་ལ་བརྟེན་པ་གསུམ་ནི་དགེ་སློང་མས་དགེ་སློང་ལ་ཉེས་པ་
གླེང་གླེང་མི་བྱ་བ་དང་དགེ་སློང་མས་དགེ་སློང་ལ་སྤྱོ་བར་མི་བྱ་བ་དང་། དགེ་སློང་མས་དགེ་
སློང་གསར་བུ་ལ་ཡང་ཕྱག་བྱ་དགོས་པ་ལས་མ་བྱས་པའོ། །དགེ་སློང་གི་དགེ་འདུན་ལ་
བརྟེན་པ་གསུམ་ནི། དགེ་སློང་ཕའི་དགེ་འདུན་མེད་པར་བསྙེན་པར་རྫོགས་པར་བྱེད་པ་
དང་། ཟླ་བ་ཕྱེད་ཕྱེད་ཅིང་དགེ་སློང་རྣམས་ལ་གདམས་ངག་མི་ནོད་པ་དང་། མཚམས་པོ་
ཆེ་བཅད་ན་དཔག་ཚད་ཕྱེད་དང་གསུམ་གྱི་ནང་ཁོངས་དང་མཚམས་མ་བཅད་ན་དཔག་
ཚད་གཅིག་གི་ནང་ཁོངས་ན་དགེ་འདུན་དུ་ལོངས་པའི་དགེ་སློང་མེད་པར་གནས་སུ་དབྱར་
གནས་པར་ཁས་ལེན་པའོ། །གཉིས་ཀའི་དགེ་འདུན་ལ་བརྟེན་པ་གཉིས་ནི། གཉིས་ཀའི་
དགེ་འདུན་ལ་མགུ་བ་སྤྱོད་པར་བྱ་བ་དང་། གཉིས་ཀའི་དགེ་འདུན་ལ་དགག་དབྱེ་བྱ་བ་སྟེ།
དེ་རྣམས་ལས་འདས་ན། གདམས་ངག་མི་མནོད་པ་དང་། དབྱར་གནས་ཁས་ལེན་པ་དང་།
དགག་དབྱེ་མི་བྱེད་པ་དང་གསུམ་ལ་ལྟུང་བྱེད་བསྐྱེད་ཅིང་གཞན་ལྔ་ལ་ནི་ཉེས་བྱས་སོ། །
མཚན་གཉིས་པའོ་ཞེས་པ་ལུས་གཅིག་ལ་ཕོ་མོའི་མཚན་གཉིས་ཀ་ཡོད་ཀྱང་། ལུང་ལྔ་ཚན་

པ་ལས། མ་ནིང་མོ་ཞེས་གསུངས་ཏེ། སྐད་དང་ཕྱི་བྱད་བུད་མེད་འདྲ་བའི་ཕྱིར་རོ། །སྐྱེས་
ནས་མ་ནིང་དང་ཞེས་གོང་དུ་བསྟན་པ་སྟེ། ལུས་གཅིག་ལ་ཕོ་མོ་གཉིས་ཀའི་མཚན་ཡོད་
ཀྱང་། ལུང་ལྔ་ཚན་པ་ལས་མ་ནིང་ཕོ་ཞེས་གསུངས་ཏེ། སྐད་དང་ཕྱི་བྱད་སྐྱེས་པ་འདྲ་བའི་
ཕྱིར་རོ། །ཟླ་མཚན་མི་ཟག་པའོ་ཞེས་པ་འགྲེལ་ཆུང་ལས། ཟླ་མཚན་གྱི་ཁྲག་ཡོད་མི་ཟག་
པ་སྟེ་ལོ་བཅུ་གཉིས་མན་ཆད་ལ་མི་ཟག་པ་དང་ལྔ་བཅུ་ཡན་ཆད་ལ་ཁྲག་མི་ཟག་པ་ནི་མ་
གཏོགས་ཏེ་ཞེས་སོ། །སྨན་དཔྱད་ཡན་ལག་བརྒྱད་པ་ལས་ཀྱང་། བུད་མེད་ཟླ་བ་རེ་རེ་ཁྲག །
དྭངས་མ་ལས་བྱུང་ཞག་གསུམ་འཛག །ལོ་ནི་བཅུ་གཉིས་ཡན་ཆད་ནས། །ལྔ་བཅུའི་བར་
འཛག་དེ་ནས་ཟད། །ཅེས་བཤད་དོ། །སྔོན་རབ་ཏུ་བྱུང་བ་ལས་ཕྱིས་བསླབ་པ་ཕུལ་བའོ། །
ཞེས་ཊཱིཀ་ལས་སོ། །སྐྱེས་པ་ལ་ནི་བར་ཆད་འདི་མེད་དེ། གཞི་འགྲེལ་ལས། སྐྱེས་པ་ལ་ནི་
ལན་བདུན་རབ་ཏུ་འབྱུང་བ་གནང་བའི་ཕྱིར་ཞེས་བཤད་དོ། །
འོ་ན་ཐུན་མོང་མ་ཡིན་པའི་བར་ཆད་དྲུག་པོ་འདི་རྣམས་གསང་སྟེ་སྟོན་མས་ལྐོག་ཏུ་
དང་ལས་བྱེད་པ་མོས་དགེ་འདུན་མའི་དབུས་སུ་དྲི་དགོས་མོད་ཀྱི། དགེ་སློང་ལས་བྱེད་
པས་གཉིས་ཀའི་དགེ་འདུན་གྱི་དབུས་སུ་བར་ཆད་འདྲི་བའི་སྐབས་སུ་བར་ཆད་དྲུག་པོ་དེ་
རྣམས་འདྲི་དགོས་སམ་མི་དགོས་ཞེ་ན། དགེ་སློང་མའི་ཆོ་གའི་སྐབས་ཀྱི་ལུང་ཕྲན་ཚེགས་
དང༌། ཀརྨ་ཤ་ཏཾ་ལས། མཚན་གཉིས་པ་མ་ཡིན་ནམ། གླེ་འདོམས་པ་མ་ཡིན་ནམ། རྟག་ཏུ་
ཟླ་མཚན་འཛག་པ་མ་ཡིན་ནམ། ཞེས་དྲི་བར་གསུངས་སོ། །འོ་ན་ལུང་ཕྲན་ཚེགས་ལས།
དགེ་སློང་དག་གིས་དགེ་སློང་མའི་དགེ་འདུན་གྱི་དབུས་སུ་ཐུན་མོང་མ་ཡིན་པའི་ཆོས་རྣམས་
དྲིས་པ་ན། དེ་ངོ་ཚ་ནས་གདོང་སྨད་དེ་འདུག་པའི་སྐབས་དེ་བཅོམ་ལྡན་འདས་ལ་གསོལ་
པ་དང་། བཀའ་སྩལ་པ། དགེ་སློང་གིས་ཐུན་མོང་མ་ཡིན་པའི་བར་ཆད་རྣམས་དྲི་བར་མི་
བྱའོ། །དྲིས་ན་འདས་པ་དང་བཅས་པར་འགྱུར་རོ་ཞེས་གསུངས་པ་དང་འགལ་ལོ་སྙམ་ན།
དྲི་བ་སྔར་བཅས་མི་དྲི་བ་རྗེས་བཅས་ཏེ་ད་ལྟ་རྗེས་བཅས་ཀྱི་རྗེས་སུ་འབྲང་ངོ་ཞེས་ཤེས་པར་

བྱའོ། །ཕྲན་ཚེགས་ལ་སོགས་པའི་སྐབས་ཀྱི་རྣམ་པར་བཤད་པ་རྫོགས་སོ།། །། །
ད་ནི་ཞུ་བས་བརྗོད་པ་འཆད་དེ། མི་མ་ཡིན་པའི་འགྲོ་བ་པ་ཆོས་ཅན། སོ་སོ་ཐར་
པའི་སྡོམ་པ་མི་སྐྱེ་སྟེ། སོ་སོ་ཐར་པའི་སྡོམ་པའི་ཞིང་ཉིད་མ་ཡིན་པའི་ཕྱིར་རོ། །འོ་ན་ལུང་
གཞི་ལས། ཀླུ་གཞོན་ནུ་ཙམ་པ་སྐྱེས་ཚེས་བརྒྱད་དང་བཅུ་བཞི་ལ་ཡན་ལག་བརྒྱད་དང་
ལྡན་པའི་གསོ་སྦྱོང་ལ་གནས་ཞེས་གསུངས་པ་དང་། མཛོད་འགྲེལ་དུ་ཉན་ཐོས་ཀྱི་མདོ་
དྲངས་པ་ལས་ཀྱང་། དགེ་སློང་དག་སྒོ་ང་ལས་སྐྱེས་པའི་ཀླུ་ནི་ཟླ་བ་ཕྱེད་ཀྱི་ཚེས་བརྒྱད་ལ་
གནས་ནས་བྱུང་ནས་ཡན་ལག་བརྒྱད་དང་ལྡན་པའི་བསྙེན་གནས་ལ་གནས་སོ་ཞེས་
གསུངས་པ་དང་འགལ་སྙམ་ན། མཛོད་འགྲེལ་ལས། དེ་ནི་ལེགས་པར་སྤྱད་པ་ཙམ་ཡིན་
གྱི་སྡོམ་པ་ནི་མ་ཡིན་ནོ་ཞེས་བཤད་དོ། །ལྷ་ཆོས་ཅན། མི་མ་ཡིན་པའི་འགྲོ་བ་ཡིན་པའི་
ཕྱིར། སྡོམ་པའི་ཞིང་ཉིད་མ་ཡིན་པར་ཐལ་བ་ལས་འདོད་ན། མཛོད་འགྲེལ་ལས། བསམ་
གཏན་གྱི་སྡོམ་པ་ནི་འདོད་པ་དང་གཟུགས་ཀྱི་ཁམས་སུ་སྐྱེས་པའི་ལྷ་རྣམས་ལ་ཡང་ཡོད་
ཅེས་བཤད་ཅིང་། འོད་ལྡན་ལས་ཀྱང་། མི་མ་ཡིན་པ་རྣམས་ལ་ཡང་བསམ་གཏན་དང་
ཟག་པ་མེད་པའི་སྡོམ་པ་གཉིས་གནས་ཤིང་ཞེས་ལྷ་རྣམས་ལ་སྡོམ་པ་དེ་གཉིས་ཡོད་པར་
གསུངས་སོ་ཞེ་ན། ཁྱབ་པ་མ་གྲུབ་སྟེ་མི་མ་ཡིན་པའི་འགྲོ་བ་རྣམས་ནི་སོ་སོ་ཐར་པའི་སྡོམ་
པའི་ཞིང་ཉིད་མ་ཡིན་གྱི། སྡོམ་པ་གཞན་གཉིས་ཀྱི་ཞིང་ནི་ལྷ་རྣམས་ཀྱང་ཡིན་ནོ། །བྱང་གི་
ཞེས་པ་ཞུ་འགྲེལ་ལས། བྱང་གི་སྒྲ་མི་སྙན་ནི་རི་རབ་ལ་ལྟོས་ནས་བྱང་ཡིན་པའི་ཕྱིར་ཞེས་
བཤད་དོ། །དེ་མི་འཐད་དེ། རི་རབ་ལྷུན་པོ་ནི་སྒྲ་མི་སྙན་ལ་སོགས་པ་གླིང་བཞི་ཆར་གྱི་བྱང་
ན་གནས་པའི་ཕྱིར་རོ་ཞེས་གསུངས་སོ། །
དེས་ན་འདི་ནི་འཛམ་བུའི་གླིང་ལ་ལྟོས་ནས་བྱང་ཡིན་ཏེ། རྣམ་འབྱེད་འགྲེལ་ལས།
བྱང་གི་སྒྲ་མི་སྙན་ནི་འདི་ནས་བྱང་ཕྱོགས་ཡིན་པའི་ཕྱིར་ཞེས་སོ། །སྒྲ་མི་སྙན་ཞེས་པའི་རྒྱུ་
མཚན་ནི། ཞུ་འགྲེལ་ལས། མི་སྒྲ་མི་སྙན་པ་དག་གནས་པའི་ཕྱིར་རོ། །ཞེས་སོ། །བྱང་གི་སྒྲ་

མི་སྙན་དུ་སྐྱེས་པའི་མི་ཆོས་ཅན། སྡོམ་པ་གསུམ་ཀའི་ཞིང་ཉིད་མ་ཡིན་ཏེ། མཛོད་འགྲེལ་
ལས། ཡང་དག་པར་ལེན་པ་མེད་པ་དང་བསམ་གཏན་དང་ཏིང་ངེ་འཛིན་མེད་པའི་ཕྱིར་
ཞེས་བཤད་དོ། །སྡོམ་པའི་ཞིང་མ་ཡིན་པའི་རྒྱུ་མཚན་གཞན་ཡང་སྡོམ་པའི་སྤང་བྱ་མ་ཚང་
བའི་ཕྱིར་ཏེ། བྱང་གི་སྒྲ་མི་སྙན་པ་རྣམས་ནི་ངག་འཁྱལ་མ་གཏོགས་པ་ལུས་ངག་གི་མི་
དགེ་བ་བདུན་པོ་རང་བཞིན་གྱིས་མི་སྤྱོད་པའི་ཕྱིར་རོ། ། ་
དེས་ན་མཛོད་ཀྱི་འགྲེལ་བཤད་ལས། བྱང་གི་སྒྲ་མི་སྙན་པ་ནི་རང་བཞིན་གྱི་ཚུལ་
ཁྲིམས་དང་ལྡན་པའི་ཕྱིར་ཞེས་གསུངས་ཏེ། ཚུལ་ཁྲིམས་བཏགས་པ་བ་ཙམ་མོ། །སྒྲ་མི་
སྙན་པ་འདིས་ནི་དེའི་གླིང་ཕྲན་དུ་སྐྱེས་པ་ཡང་སྡོམ་པའི་ཞིང་མ་ཡིན་ཞེས་མཚོན་ཏོ། །
མཚན་ལན་གསུམ་གྱུར་ན། སྡོམ་པ་སྐྱེ་བའི་གཞི་མ་ཡིན་པའི་གཞུང་ནི། རང་གི་རྣམ་
བཤད་ལས། མཚན་ལན་གསུམ་གྱུར་པ་དེ་ལ་སྡོམ་པ་མི་སྐྱེའོ་ཞེས་བྱ་བའི་དོན་ཏོ་ཞེས་པ་
དང་། ཊཱིཀ་ལས། མཚན་གྱུར་པ་ལན་གྲངས་གསུམ་པོ་དེ་ལ་ཡང་སྡོམ་པའི་ཞིང་ཉིད་མེད་
དེ་སྡོམ་པ་མི་སྐྱེའོ་ཞེས་བྱ་བའི་ཐ་ཚིག་གོ་ཞེས་སོ། །མཚན་ལན་གསུམ་གྱུར་ན། སྡོམ་པ་
གནས་པའི་ཞིང་མ་ཡིན་པའི་གཞུང་ནི། ལུང་ཕྲན་ཚེགས་ལས། དགེ་སློང་ཕའམ་དགེ་སློང་
མ་ཡང་རུང་མཚན་ལན་གསུམ་དུ་གྱུར་ན་ཇི་ལྟར་བགྱི། ཨུ་པ་ལི་མཚན་ལན་གསུམ་དུ་གྱུར་
ན་དགེ་སློང་ཕའི་དངོས་པོ་དེ་མ་ཐག་ཏུ་རྣམ་པ་ཐམས་ཅད་དུ་མི་གཞག་གོ་ཞེས་གསུངས་སོ། །
མཚན་ལན་གསུམ་གྱུར་ན། སྡོམ་པ་སྐྱེ་གནས་གཉིས་ཀའི་ཞིང་མ་ཡིན་པའི་གཞུང་ནི།
འགྲེལ་ཆུང་ལས། མཚན་ལན་གསུམ་དུ་གྱུར་པའི་མི་ལ་ནི་ཁྲིམས་ཕོག་ཀྱང་མི་ཆགས་ཏེ།
དགེ་སློང་ལས་མཚན་གྱུར་ནའང་ལན་གཉིས་ཀྱི་བར་དུ་ནི་ཁྲིམས་མེད་པར་མ་སོང་གི།
ལན་གསུམ་དུ་གྱུར་བས་ཁྲིམས་མེད་པར་སོང་སྟེ་ཞེས་སོ། །དེའང་གློ་བུར་དུ་མ་ནིང་གི་
རིགས་སུ་གྱུར་པའི་ཕྱིར་རོ། །འོ་ན་མཚན་ལན་གསུམ་དུ་གྱུར་པས་སྡོམ་པ་གཏོང་ན། མཛོད་
འགྲེལ་ལས། མཚན་གྱུར་པ་ལ་སྔོན་གྱི་སྡོམ་པ་གཏོང་བའི་རྒྱུ་ཡང་ཡོད་པ་མ་ཡིན་ལ། སྔོན་

མེད་པའི་སྡོམ་པ་འཐོབ་པའི་རྒྱུ་ཡང་ཡོད་པ་མ་ཡིན་ནོ། །ཞེས་པ་དང་འགལ་ཞེ་ན། དེ་ནི་
མཚན་ལན་གཅིག་གམ་ལན་གཉིས་སུ་གྱུར་པའི་དབང་དུ་བྱས་ཞེས་རིགས་སོ། །མཁན་པོ་
དེ་དང་ལྡན་པའི་སྡོམ་པ་སྐྱེ་བ་ལྟར་ན་མཁན་པོ་མེད་པ་ཉིད་ལ་ཡང་སྡོམ་པ་སྐྱེའོ། ། །
འོ་ན་ད་ལྟར་གྱི་ཆོ་གས་རབ་ཏུ་བྱུང་བ་དང་བསྙེན་པར་རྫོགས་པའི་སྡོམ་པ་ནོད་པ་
ཆོས་ཅན། སྡོམ་པ་སྐྱེ་བ་དེ་མཁན་པོ་ཡོད་མེད་ཀྱི་རྗེས་སུ་འགྲོ་ལྡོག་བྱེད་པ་མ་ཡིན་པར་
ཐལ། མཁན་པོ་མེད་ཀྱང་སྡོམ་པ་སྐྱེ་བ་ཡོད་པའི་ཕྱིར་རོ། །འདོད་ན། ཊིཀ་ལས། མཁན་
པོ་ཉིད་དུ་གནས་པ་ལ་རབ་ཏུ་འབྱུང་བ་དང་། བསྙེན་པར་རྫོགས་པ་དག་ཡོད་ཀྱི་མི་གནས་
པ་ལ་མེད་དོ། །ཞེས་མཁན་པོ་ཡོད་མེད་ཀྱི་རྗེས་སུ་འགྲོ་ལྡོག་བྱེད་པར་གསུངས་ལ། ལུང་
མ་མོ་ལས་ཀྱང་། བསྙེན་པར་རྫོགས་པར་མི་བྱ་བ་གང་ཞེ་ན། ཕ་བསད་པ་དང་། མ་བསད་
པ་དང་། སློབ་དཔོན་མེད་པ་དང་མཁན་པོ་མེད་པ་དང་མི་མ་ཡིན་པ་ཐམས་ཅད་དེ་འདི་
དག་ནི་བསྙེན་པར་རྫོགས་པར་བྱས་ན་ཡང་བསྙེན་པར་རྫོགས་པ་མ་ཡིན་ཞེས་མཁན་པོ་
མེད་ན་བསྙེན་རྫོགས་ཀྱི་སྡོམ་པ་མི་སྐྱེ་བར་བཤད་པ་དང་འགལ་ཞེ་ན། འགལ་བ་སྤོང་བ་
ལ་གསུམ་ལས། དང་པོ་གཞན་ལུགས་དགག་པ་ནི། ཁ་ཅིག་ན་རེ་མཁན་པོ་མེད་པ་ལ་
སྡོམ་པ་མི་སྐྱེ་བར་གསུངས་པ་དང་། སྐྱེ་བར་གསུངས་པའི་དགོངས་པ་ནི། མཁན་པོའི་བྱ་
བ་བྱེད་དུས་ན་མཁན་པོ་མེད་ན་སྡོམ་པ་མི་སྐྱེ་བ་དང་། སློབ་དཔོན་གྱི་བྱ་བ་བྱེད་དུས་ན་
མཁན་པོ་མེད་ཀྱང་སྡོམ་པ་སྐྱེ་བ་ལ་དགོངས་པ་སྟེ། དྲིན་ལན་བསབ་པ་ལས། མཁན་པོ་
ཞིག་ལ་ཁྲིམས་བཅུ་ནོད་པར་གསོལ་བ་བཏབ་པ་ལས་ཁྲིམས་བཅུ་ནོད་པའི་ཚེ་མཁན་པོ་
མངོན་སུམ་དུ་མ་གྱུར་ཀྱང་བཅུ་ཐོབ་པོ་ཞེས་བཤད་པས་ཤེས་སོ་ཟེར་རོ། །
འོན་ཀྱང་དགེ་ཚུལ་གྱི་ཁྲིམས་བཅུ་ནོད་པའི་ཚེ་མཁན་པོ་མེད་ཀྱང་ཁྲིམས་བཅུ་ཐོབ་
བོ་ཞེས་བསྟན་པས་མཁན་པོའི་བྱ་བ་བྱེད་དུས་ན་མཁན་པོ་མེད་ན་མི་འཐོབ་ཅེས་བསྟན་པ་
མ་ཡིན་ཏེ། མེ་ཤིའོ་ཞེས་བརྗོད་པས་ཆུ་སྐྱེས་སོ་ཞེས་བསྟན་པ་མ་ཡིན་པ་བཞིན་ནོ། །སྡོམ་

པ་སྐྱེ་བའི་རྒྱུ་མཚན་གཞན་ཚང་ཞིང་མཁན་པོའི་བྱ་བ་བྱེད་དུས་ན་མཁན་པོ་མེད་པར་སྡོམ་
པ་ནོད་པ་ཆོས་ཅན། མཁན་པོ་མེད་ཀྱང་སྡོམ་པ་སྐྱེ་བར་ཐལ། མཁན་པོའི་བྱ་བ་མ་བྱས་
ཀྱང་སྡོམ་པ་སྐྱེ་བའི་ཕྱིར་རོ། །དེ་གང་གིས་གྲུབ་ན། མཁན་པོའི་བྱ་བ་ནི་དང་པོར་བར་ཆད་
དྲི་བ། དེ་ནས་དགེ་བསྙེན་ཉིད་དུ་ཉེ་བར་བསྒྲུབ་པ། མཁན་པོར་གསོལ་བ་ཁས་བླང་བ།
བར་མའི་དགེ་བ་སྦྱིན་པ་ཡིན་ལ། མཁན་པོའི་བྱ་བ་དེ་རྣམས་མ་བྱས་ཀྱང་རབ་བྱུང་གི་སྡོམ་
པ་སྐྱེ་བར་གསུངས་པས་མཁན་པོ་མེད་ཀྱང་སྡོམ་པ་སྐྱེ་བར་གྲུབ་བོ། །བྱ་བ་མ་བྱས་ཀྱང་སྐྱེ་
ན་བྱེད་པ་པོ་མེད་ཀྱང་སྐྱེ་བར་རིགས་ཏེ། བྱ་བ་ལ་ལྟོས་ནས། བྱེད་པ་པོ་རྣམ་པར་བཞག་
པའི་ཕྱིར་རོ། །གཞན་ཡང་མཁན་པོའི་བྱ་བ་བྱེད་དུས་ན་མཁན་པོ་ཡོད་ན་མཁན་པོ་མེད་
པའི་ཐ་སྙད་ཀྱང་མི་རིགས་སོ། །
ཁ་ཅིག་ན་རེ། མཁན་པོ་མེད་ལ་སྡོམ་པ་སྐྱེ་བར་གསུངས་པ་དང་མི་སྐྱེ་བར་གསུངས་
པའི་དགོངས་པ་ནི་མཁན་པོ་དང་མི་ལྡན་པའི་སྡོམ་པ་སྐྱེ་བ་དང་ལྡན་པའི་སྡོམ་པ་མི་སྐྱེ་བ་
ལ་དགོངས་པ་སྟེ། ཊཱིཀ་ལས། ཡང་དག་པར་ལེན་པར་བྱེད་པས་མཁན་པོ་དེ་དགེ་སློང་
ཉིད་མ་ཡིན་པར་ཤེས་ན་ནི་མཁན་པོ་དང་ལྡན་པའི་སྡོམ་པ་མི་སྐྱེ་བ་ཁོ་ནའོ་ཞེས་བཤད་
པས་ཤེས་ཟེར་རོ། །མཁན་པོ་དང་ལྡན་པའི་སྡོམ་པ་དེ་སྡོམ་པ་བཟང་བ་དང་། མི་ལྡན་པའི་
སྡོམ་པ་དེ་སྡོམ་པ་དམན་པར་འདོད་ན་མི་རིགས་ལ། མཁན་པོ་དང་ལྡན་མི་ལྡན་ཞེས་པ་དེ་
ཉེས་མེད་ཀྱི་སྡོམ་པ་དང་ཉེས་བཅས་ཀྱི་སྡོམ་པ་ཞེས་འདོད་ན་དགག་མི་དགོས་སོ། །ཁ་
ཅིག་ན་རེ། མཁན་པོ་མེད་པ་ལ་སྡོམ་པ་སྐྱེ་བར་གསུངས་པ་དང་། མི་སྐྱེ་བར་གསུངས་པའི་
དགོངས་པ་ནི་ཐ་སྙད་པའི་མཁན་པོ་ཡོད་ན་དོན་ལ་མཚན་ཉིད་དང་ལྡན་པའི་མཁན་པོ་
མེད་ཀྱང་སྡོམ་པ་སྐྱེ་བ་དང་། ཐ་སྙད་པ་ཙམ་གྱི་མཁན་པོ་ཡང་མེད་ན་སྡོམ་པ་མི་སྐྱེ་བ་ལ་
དགོངས་པ་སྟེ། མཁན་པོ་སྤྱོད་པ་ཐ་སྙད་པ་ཡིན་པའི་ཕྱིར་ཏེ། ཞུ་བ་ལས། ཉེ་བར་འཁོར་
མཁན་པོ་ཚུལ་ཁྲིམས་འཆལ་བས་བསྙེན་པར་རྫོགས་པར་བྱེད་ན། གལ་ཏེ་གང་ཟག་གིས་

མི་ཤེས་ན་བསྙེན་པར་རྫོགས་པ་ཡིན་ཞེས་གསུངས་པ་འོད་ལྡན་དུ་ཁུངས་དྲངས་པ་དེས་
གྲུབ་བོ་ཞེས་སོ། །འོ་ན་མཁན་པོ་ཡོད་མེད་ལས་སྡོམ་པ་སྐྱེ་མི་སྐྱེའི་རྣམ་པར་བཞག་པ་དེ་
ཆོས་ཅན། དོན་གྱི་མཁན་པོ་ཡོད་མེད་ལས་རྣམ་པར་བཞག་པ་མ་ཡིན་པར་ཐལ། མཁན་
པོ་སྤྱོད་པ་ཐ་སྙད་པ་ཡིན་པའི་ཕྱིར་རོ། །འདོད་ན། མཁན་པོ་མེད་ཀྱང་སྡོམ་པ་སྐྱེ་བ་དེ་དོན་
གྱི་མཁན་པོ་མེད་པ་ལ་དགོངས་ཟེར་བ་དེ་ཉམས་སོ། །
ཁ་ཅིག་ན་རེ། མཁན་པོ་མེད་ན་སྡོམ་པ་མི་སྐྱེ་བར་གསུངས་པའི་གཞུང་དེ་རྣམས་
ངེས་དོན་ཡིན་ལ། མཁན་པོ་མེད་ཀྱང་སྡོམ་པ་སྐྱེ་བར་གསུངས་པ་རྣམས་ནི་དམན་པར་
དགག་པ་སྟེ། དཔེར་ན་སྟོབས་ཆུང་བ་ལ་སྟོབས་མེད་ཅེས་བརྗོད་པ་ལྟར། ཚུལ་ཁྲིམས་
འཆལ་བ་ལྟ་བུ་མཁན་པོ་དམན་པ་ལ་མཁན་པོ་མེད་ཅེས་བཏགས་པ་སྟེ། མཁན་པོ་གཏན་
མེད་པ་ལ་ནི་སྡོམ་པ་མི་སྐྱེ་ཞེས་འཆད་དོ། །དེ་ནི་མེ་ཏོག་ཕྲེང་རྒྱུད་ལས། མཁན་པོ་གཏན་
མེད་ཉིད་དང་ནི། །མཁན་པོ་ཁྱིམ་པའི་རྟགས་སོགས་ཅན། །དེ་ཡང་བསྙེན་པར་རྫོགས་
འགྱུར་མོད། །དགེ་སློང་འགལ་ཚབས་ཅན་དུ་འགྱུར། །ཞེས་གསུངས་པ་དང་འགལ་ལོ། །
གཞན་ཡང་དགེ་སློང་གི་སྡོམ་པ་སྐྱེ་བའི་རྒྱུ་མཚན་གཞན་ཚང་ཞིང་མཁན་པོར་གཏན་ནས་
མ་གསོལ་བར་སྡོམ་པ་ནོད་པའི་གང་ཟག་ཆོས་ཅན། སྡོམ་པ་ནི་ནོད་པ་པོ་དེ་ལ་ད་ལྟར་གྱི་
ཆོ་ག་ལ་བརྟེན་པའི་དགེ་སློང་གི་སྡོམ་པ་སྐྱེ་བ་ལེགས་པར་ཐལ། སྡོམ་པ་ནོད་པ་པོ་དེ་
མཁན་པོ་གཏན་མེད་ཡིད་པའི་ཕྱིར་ཏེ། མཁན་པོར་གཏན་ནས་མ་གསོལ་ན་མཁན་པོར་
འོས་པའི་དགེ་སློང་དགྲ་བཅོམ་པ་ལྔ་བརྒྱ་མདུན་ན་ཚར་དུ་དངར་ཡང་དེ་ལ་མཁན་པོ་མེད་
པ་ཉིད་ཡིན་ནོ། །འདོད་ན་མཁན་པོར་མ་གསོལ་བ་ལ་ཡང་ངོ་ཞེས་སོ། །
གཉིས་པ་རང་ལུགས་བཞག་པ་ནི། མཁན་པོ་མེད་པ་ལ་སྡོམ་པ་སྐྱེ་བར་གསུངས་པ་
དང་མི་སྐྱེ་བར་གསུངས་པ་དེ། འབོགས་པ་པོ་ལ་ཉེས་བྱས་བསྐྱེད་པས་ཉེས་པ་དང་བཅས་
པའི་སྡོམ་པ་སྐྱེ་བ་དང་། ཉེས་མེད་ཀྱི་སྡོམ་པ་མི་སྐྱེ་བ་ལ་དགོངས་པ་ཡིན་ཏེ། ལུང་གླིང་

བཞིའི་སྒོ་དང་པོ་དང་། ལུང་ཞུ་བ་ལས། མཁན་པོ་མ་མཆིས་པར་བསྙེན་པར་རྫོགས་པར་
བགྱིས་ན་བསྙེན་པར་རྫོགས་པ་ཞེས་བགྱིའམ། ཨུ་པ་ལི་བསྙེན་པར་རྫོགས་པ་ཞེས་བྱ་སྟེ་
བསྙེན་པར་རྫོགས་པར་བྱེད་པ་ནི་འདས་པ་དང་བཅས་པའོ་ཞེས་གསུངས་པ་དང་། མཁན་
པོ་མེད་པ་ཉིད་ལ་ཡང་ངོ་། །ཞེས་གསུངས་པ་འདི་ངེས་པར་བཟུང་ངོ༌། །
གསུམ་པ་དེ་ལ་རྩོད་པ་སྤོང་བ་ནི། ལུང་མ་མོ་ལས། སློབ་དཔོན་མེད་པ་དང་མཁན་
པོ་མེད་པ་དང་མི་མ་ཡིན་པ་ཐམས་ཅད་དེ། འདི་དག་ནི་བསྙེན་པར་རྫོགས་པར་བྱས་ན་
ཡང་བསྙེན་པར་རྫོགས་པ་མ་ཡིན་ཞེས་གསུངས་པ་དང་འགལ་ལོ་ཞེ་ན། ཉེས་མེད་ཀྱི་སྡོམ་
པ་མ་སྐྱེས་པའམ་མཁན་པོ་མེད་པ་ལ་བརྟེན་ནས་སྡོམ་པའི་ལེན་སེམས་ལོག་པ་ལ་དགོངས་
པ་ཡིན་ནོ། །ཁྱེད་མཁན་པོ་གཏན་མེད་ལ་སྡོམ་པ་སྐྱེ་བར་འདོད་ན། དེ་གཉིས་ཀྱི་མིང་མ་
བརྗོད་ན་ཡང་མི་སྐྱེའོ་ཞེས་མཁན་པོའི་མིང་མ་བརྗོད་པ་ལ་ཡང་སྡོམ་པ་མི་སྐྱེ་བར་བཤད་
པ་དང་འགལ་ཞེ་ན། མི་འགལ་ཏེ་མཁན་པོ་ཡོད་པའི་ཚེ་མིང་འཇུག་ཆད་ན་ལས་ཀྱི་ཆོ་ག་
ཆད་པས་སྡོམ་པ་མི་སྐྱེ་བ་སྟེ། ཉམས་ན་མ་བྱས་པ་ཉིད་དོ་ཞེས་གསུངས་སོ། །དཔེར་ན་
ཆོས་གོས་དང་ལྷུང་བཟེད་ཡོད་བཞིན་དུ་དེ་གཉིས་ཀྱི་མིང་འཇུག་ཆད་ན་ཆོ་ག་ཆད་པས་
དགེ་སློང་གི་སྡོམ་པ་མི་སྐྱེ་བ་བཞིན་ནོ། །མཁན་པོ་མེད་པའི་ཚེ་ན་ནི་མཁན་པོའི་མིང་
འཇུག་ཆད་པའི་སྐྱོན་མེད་དེ་ཆོས་གོས་དང་ལྷུང་བཟེད་མེད་པའི་ཚེ་ན་དེ་གཉིས་ཀྱི་མིང་
འཇུག་ཆད་པ་བཞིན་ནོ། །
གཞན་ཡང་གསོལ་བ་བཏབ་པའི་མཁན་པོ་མི་དགོས་ཀྱང་། བྱ་བ་བྱེད་པའི་མཁན་
པོ་དགོས་སོ་སྙམ་ན། མཁན་པོར་གསོལ་བ་མ་བཏབ་ན་བྱ་བ་བྱས་ཀྱང་མཁན་པོར་མི་
འགྱུར་ཏེ་གནས་སུ་བཟུང་བའི་ཆོ་ག་མ་བྱས་ན་གནས་ཀྱི་སློབ་དཔོན་དུ་མི་འགྱུར་བ་བཞིན་
ནོ༑ ༑མཁན་པོར་གསོལ་བ་མ་བཏབ་ཀྱང་དང་པོའི་མཁན་པོ་ཞེས་བཤད་སྙམ་ན། དེ་ནི་རྒྱུ་
ལ་འབྲས་བུའི་མིང་བཏགས་པ་སྟེ། དེའི་ཚེ་ན་མཁན་པོ་དངོས་ཉིད་ཡིན་ན། མཁན་པོར་

གསོལ་བ་འདེབས་པ་ན་ལུང་གཞི་ལས་བཙུན་པའམ་སློབ་དཔོན་དགོངས་སུ་གསོལ་ཞེས་
གསུངས་པ་དང་འགལ་ལ། མཁན་པོར་གསོལ་བ་ཁས་བླངས་པ་ན་དེར་གྱུར་ཏོ། །ཞེས་པ་
དང་ཡང་འགལ་ལ། མཁན་པོ་དེ་བསྙེན་པར་མ་རྫོགས་པ་ཉིད་ཡིན་ན་ཡང་དེ་དགེ་སློང་
ཉིད་ཡིན་པར་འདུ་ཤེས་ན་མཁན་པོ་དང་ལྡན་པའི་སྡོམ་པ་སྐྱེའོ། །ཁྱིམ་པ་དང་མུ་སྟེགས་
ཅན་གྱི་རྒྱལ་མཚན་ཏེ་འདི་དག་གི་ཆ་ལུགས་རྫོགས་པ་ཅན་ལ་རབ་བྱུང་གི་སོ་སོ་ཐར་པའི་
སྡོམ་པའི་རྒྱུན་གྱི་དང་པོ་མི་སྐྱེའོ། ། །
འོན་ཀྱང་ཁྱིམ་པའི་རྒྱལ་མཚན་ལ་དགེ་བསྙེན་དང་བསྙེན་གནས་ཀྱི་སྡོམ་པ་སྐྱེ་བ་
དང་། བསམ་གཏན་གྱི་སེམས་ཐོབ་པའི་མུ་སྟེགས་པ་རང་གི་རྒྱལ་མཚན་ཅན་ལ་བསམ་
གཏན་གྱི་སྡོམ་པ་སྐྱེ་བ་དང་། དགེ་སློང་གིས་དེ་གཉིས་ཀྱི་ཆ་ལུགས་སུ་ཞུགས་ན་དགེ་སློང་
གི་སྡོམ་པ་སྐད་ཅིག་སྔ་མའི་རིགས་འདྲ་སྐད་ཅིག་ཕྱི་མའི་སྡོམ་པ་སྐྱེ་བར་རིགས་སོ། །
འཁྲུགས་པ་ནི་ཤེས་པ་རང་བཞིན་དུ་མི་གནས་པ་མཐར་ཐུག་པར་གྱུར་པའི་སེམས་འཁྲུགས་
པ་སྟེ། རང་འགྲེལ་དང་། ཊཱིཀ་ལས། འཁྲུགས་པ་དེ་ལ་བརྟེན་པ་ཉིད་མེད་པ་དེ་ལ་སྡོམ་པ་
མི་སྐྱེའོ་ཞེས་གསུངས་པ་ཡང་དོན་དེ་ལྟར་བཟུང་ངོ༌། །འདིར་འགྲེལ་ཆུང་ལས་ནི། སེམས་
འཁྲུགས་ཤིང་ཁྲོས་པ་དང་ཞེས་ཀྱང་བཤད་དོ། །བུད་མེད་མཚན་དུག་མ་སྟེ། འགྲེལ་ཆུང་
ལས། སྐྱེས་པ་གོང་འཆའ་བ་ནི་གནང་བ་དང་མི་གནང་བར་བཅས་པ་ནི་མེད་དེ། འདུལ་བ་
འཛིན་པ་ཁ་ཅིག་གིས་ནི་བུད་མེད་དང་འདྲའོ་ཞེས་ཀྱང་བཤད་དོ་ཞེས་སོ། །གནས་ནས་
ཕྱུང་བ་རྒྱུ་ལས་བཟློག་པ་ཁས་མི་ལེན་པ་ལ་ཡང་མི་སྐྱེའོ་ཞེས་སྦྱར་རོ། །སྡིག་སྡིག་ལྟ་བུ་
སྔོན་སྡིག་པ་བྱས་བྱས་འདྲ་བ་བ་ལང་བདག་ལྟ་བུ་སྟེ། བ་ལང་གི་ཤ་ཚུགས་འདྲ་བ་ལ་
སོགས་པའོ། །གླིང་གཞན་ནས་སྐྱེས་པ་ཉིད་ཀྱི་ཚུགས་བྱད་མི་འདྲ་བར་གྲུབ་མོད། ཚུགས་
བྱད་མི་འདྲ་བ་ཞེས་སྨོས་ཅི་དགོས་ཞེ་ན། ཚུགས་བྱད་འདྲ་ན་གླིང་གཞན་ནས་སྐྱེས་ཀྱང་
རབ་ཏུ་དབྱུང་དུ་རུང་སྟེ་ཟངས་གླིང་པ་ལྟ་བུའོ། །གླིང་འདི་ཉིད་དུ་སྐྱེས་ཀྱང་ཚུགས་བྱད་མི་

འདྲ་ན་རབ་ཏུ་དབྱུང་དུ་མི་རུང་སྟེ། ཊཱིཀ་ལས། གདོང་ཁྱིའི་ལྟ་བུ་དང་རྣ་བ་གྱོན་པ་ལྟ་བུ་ལ་
སོགས་པ་ཞེས་སོ། །
དེས་ན་ཚུགས་བྱད་མི་འདྲ་བ་གཙོ་བོ་ཡིན་པས་ལོགས་སུ་སྨོས་སོ། །འོ་ན་གླིང་
གཞན་ནས་སྐྱེས་པ་ཞེས་མི་དགོས་པར་འགྱུར་རོ་ཞེ་ན། གླིང་གཞན་ནས་སྐྱེས་པ་དེ་ཕལ་
ཆེར་ཚུགས་བྱད་མི་འདྲ་བའི་མཚོན་བྱེད་དུ་བསྟན་པའོ། སྐྲ་སྒྲ་སྒྲེ་ཅན་ནི་རང་འགྲེལ་ལས།
སྐྲ་སྨྱོན་ཐབས་མཁན་གྱི་ལྟར་བར་བར་དུ་འཛིངས་པར་གནས་པའོ་ཞེས་གསུངས་ཤིང་།
འགྲེལ་ཆུང་ལས། སྐུ་ཚོམ་བུ་ཚོམ་བུ་རེ་རེ་ཅན་དུ་འདུག་པ་ཞེས་ཀྱང་བཤད་དོ། །ཕྱིན་ཅི་
ལོག་ནི་མིག་གི་གྲ་ཟུར་སྦོམ་ཕྲ་གཉིས་ཕྱིན་ཅི་ལོག་ཏུ་འདུག་པའོ། །ཧ་ཅང་མིག་ཆེ་ཞེས་
སྔར་བསྟན་པ་དེ་ནི་མིག་ཀོང་ཡང་ཆེ་ལ་བཅུད་ཀྱང་ཆེ་བ་ཡིན་ལ། མིག་པོ་ཆེ་འདི་ནི་མིག་
ཀོང་འབའ་ཞིག་ཆེ་བ་སྟེ། འདིར་འགྲེལ་ཆུང་ལས། མིག་ཡངས་པ་དང་ཞེས་སོ། ། མགོ་
སྒྱུར་ཞེས་སྔར་བསྟན་པ་དེ་ནི་མགོ་སྤྱི་བོ་ན་ཡང་རིང་བ་ལ། མགོ་རིང་བ་འདི་ནི་འགྲེལ་ཆུང་
ལས། མགོ་ལྟག་པ་ནས་དཔྲལ་བར་ཚུར་རིང་དུ་འདུག་བ་ཞེས་སོ། །དེ་དག་ལས་མིན་པ་
རྣམས་ཞེས་པ་ནི་སེན་མོ་གཅིག་པ་མན་ཆད་ནས་སྤྱོད་ལམ་གྱིས་དུབ་པ་ཡན་ཆད་དེ་དག་
ལས་མིན་པ་རྣམས་ནི་ལག་རྡུམ་ལ་སོགས་པས་འཕགས་པ་ཉིད་ཡིན་ནོ་ཞེས་སྔ་མར་སྦྱར་
རོ༑ ༑མིན་པ་ལས་གཞན་ན་ཡོད་པ་དེ་དག་ནི་ན་བས་འཕངས་པ་ཉིད་ཡིན་ཏེ། ནད་པ་མ་
ཡིན་ནམ་ཞེས་པས་བསྡུས་སོ། །ཕུང་ཀྲོལ་བ་ནི། རྒྱལ་པོས་ཆད་པ་གཅོད་པའི་གཤེད་བྱེད་
པ་ལ་སོགས་པ་སྟེ། རང་འགྲེལ་ལས། ཕུང་ཀྲོལ་བ་ཡང་རྐུན་པོ་མ་ཡིན་པ་སྙིང་རྗེ་མེད་པ་
བསད་བྱ་གསོད་པོར་བྱེད་པ་ལ་སོགས་པ་སྟེ་ཞེས་གསུངས་སོ། །རྒྱལ་པོ་ཕ་མའི་བསམ་པ་
ཅན་ནི་མི་སྐྱེས་ཀྱི་བྱུང་བ་ལྟ་བུའོ་གསུངས་སོ། །རྣམ་པ་གཅིག་ཏུ་ན་ཕ་མས་མ་གནང་ཡང་
རྒྱལ་པོས་གནང་ན་རྒྱལ་པོ་ཕ་མའི་དབང་ཟ་བའི་བསམ་པ་ཅན་ཞེས་པ་སྟེ། འགྲེལ་ཆུང་
ལས་ཀྱང་། ཕ་མ་ལ་མ་དྲིས་ཀྱང་རྒྱལ་པོའི་འབངས་སུ་གཏོགས་པ་ལས་རྒྱལ་པོས་གནང་

སྟེ་བཅུག་ནའང་ཉེས་མེད་དེ་ཞེས་སོ། །འདི་ནི་ལུང་ལས། གྲོ་ཞུན་སྐྱེས་བྱེ་བ་ཉི་ཤུ་པ་ཕ་
མས་མ་གནང་ཡང་རྒྱལ་པོས་གནང་སྟེ་བསྙེན་རྫོགས་མཛད་པ་ལྟ་བུའོ། །མི་མ་ཡིན་པའི་
འགྲོ་བ་པ་གཉིས་ཞེས་པ་གནས་བརྟན་བྲག་དང་ཉེ་བྲག་གཉིས་ཁྲུང་ཁྲུང་མོ་ལས་སྐྱེས་པ་
ལྟ་བུའོ། །
མཛོད་འགྲེལ་ལས། བུད་མེད་གཞན་ལས། ནུར་ནུར་པོ་ཟགས་ནས་བུད་མེད་
གཞན་གྱི་མངལ་དུ་བླུགས་ཏེ་བསྐྱངས་པ་ལ་ཡང་བུ་འབྱུང་བར་གསུངས་པ་དེ་ལྟ་བུའམ།
སྐྱེད་པར་བྱེད་པ་དང་བསྐྱང་བར་བྱེད་པ་ཐ་དད་ན་དེ་གཉིས་གང་བསད་ན་མཚམས་མེད་དུ་
འགྱུར་ཞེ་ན། ཕ་མ་བསད་པའི་མཚམས་མེད་འབྱུང་བ་དེ་ནི་སྐྱེད་པར་བྱེད་པའི་ཕ་མ་མིའི་
འགྲོ་བ་པ་གཉིས་བསད་པ་ལས་མཚམས་མེད་པར་འགྱུར་ཏེ། མཛོད་ལས་ཀྱང་། གང་གི་
ཟླ་མཚན་ལས་བྱུང་མ་ཞེས་སོ། །ཕ་མ་མཚན་གྱུར་པ་གཉིས་བསད་པ་ལས་ཀྱང་མཚམས་
མེད་པ་འབྱུང་སྟེ། ལུང་ལས་ཕ་ཡང་མ་ལགས་དགྲ་བཅོམ་པ་ཡང་མ་ལགས་པའི་སྐྱེས་པ་
བསད་ན་མཚམས་མེད་པར་འགྱུར་བ་མཆིས་སམ། ཡོད་དེ་མ་མཚན་གྱུར་པ་བསད་ནའོ། །
མ་ཡང་མ་ལགས་དགྲ་བཅོམ་པ་ཡང་མ་ལགས་པའི་བུད་མེད་བསད་ན་མཚམས་མེད་པར་
འགྱུར་བ་མཆིས་སམ། ཡོད་དེ། ཕ་མཚན་གྱུར་པ་བསད་ནའོ་ཞེས། མཛོད་འགྲེལ་དུ་
དྲངས་སོ། །མ་བསད་པ་ཙམ་པར་ཆད་ཡིན་ནམ། མཚམས་མེད་བྱས་པ་བར་ཆད་ཡིན་
སྙམ་ན། མ་བསད་པ་ལ་སོགས་པ་ལྔ་ནི་མཚམས་མེད་དེ་རྫོགས་པར་བྱས་པ་ཉིད་བར་
ཆད་ཀྱི་གཙོ་བོའོ། །ཊིཀ་ལས། མ་བསད་པ་ཉི་ཚེ་ནི་རབ་ཏུ་དབྱུང་བར་བྱ་སྟེ། ཕ་དུད་
འགྲོའི་སྐྱེ་གནས་སུ་གཏོགས་པ་བསད་ན་ཡང་དེ་རབ་ཏུ་དབྱུང་དུ་རུང་བ་ལྟ་བུའོ་ཞེས་སོ། །
གསོད་སེམས་མེད་ན་ཕ་མ་བསད་པའི་མཚམས་མེད་དུ་མི་འགྱུར་ཏེ། བཙོ་བླག་མཁན་གྱི་
བུ་བཞིན་ནོ། །ཡུལ་དགེ་སློང་མའམ་དགེ་སློང་ཕ་ཕམ་པར་གྱུར་པ་མ་བྱུང་བ་སྟེ་ཕམ་པས་
མ་གོས་པའི་རྣམ་དག་ཉིད་ལ་སྐྱེས་པའམ་བུད་མེད་གང་ཞིག་གིས་མི་ཚངས་པར་སྤྱད་པས་

ཉམས་སུ་མྱོང་བ་དག་ཊི་ཀ་ལས་དགེ་སློང་མ་སུན་ཕྱུང་བ་ཉིད་དང་། དགེ་སློང་ཕ་སུན་ཕྱུང་
བ་ཉིད་ཡིན་ནོ། །ཞེས་གསུངས་སོ། །
འདིའི་དོན་ངེས་པར་བྱ་བ་ལ་གསུམ་སྟེ། སྒྲུབ་བྱེད་ཀྱི་གཞུང་དྲང་བ་དང་། དེ་ལ་
གཞན་གྱི་འཁྲུལ་བ་སྤང་བ་དང་། གཉིས་ཀྱི་སྒྲ་ལ་རྩོད་པ་སྤང་བའོ། །དང་པོ་ནི། ཞུ་བ་
ལས། དགེ་སློང་མ་སུན་ཕྱུང་བ་བསྙེན་པར་རྫོགས་པར་བགྱིའམ་གང་གིས་མི་ཚངས་པར་
སྤྱོད་པས་དགེ་སློང་མ་སུན་ཕྱུང་བར་གྱུར་པ་འདི་ནི་བསྙེན་པར་མ་རྫོགས་པ་ཞེས་བྱའོ། །
དགེ་སློང་མའི་ལུས་ལ་རེག་པ་ཙམ་གྱིས་སུན་ཕྱུང་བར་གྱུར་པ་ནི་བསྙེན་པར་རྫོགས་པ་
ཞེས་གསུངས་ཏེ། མི་ཚངས་པར་སྤྱད་པས་ཞེས་པ་འདིའི་ཁུངས་ཡིན་ནོ། །ཕམ་པར་གྱུར་
པ་མ་བྱུང་བ་ཉིད་ལ་ཞེས་པ་འདིའི་ཁུངས་ནི། ཞུ་བ་ལས། བཙུན་པ་རེ་ཞིག་གང་ཟག་
བརྒྱད་ཀྱིས་དགེ་སློང་མ་གཅིག་ལ་དངོས་པོ་བརྒྱད་པོ་རེ་རེས་སུན་འབྱིན་པར་བགྱིད་ན་
དགེ་སློང་མ་དེ་སུན་ཕྱུང་བ་ཞེས་བགྱིའམ། ཉེ་བར་འཁོར་སུན་ཕྱུང་བ་ཞེས་བྱའོ། །གང་
ཟག་དེ་དག་ལས་དུ་ཞིག་དགེ་སློང་མ་སུན་ཕྱུང་བ་ཞེས་བགྱི། ཉེ་བར་འཁོར་འགའ་ཡང་མ་
ཡིན་ནོ་ཞེས་གསུངས་སོ། །གང་ཟག་བརྒྱད་ཀྱིས་ཞེས་པ་ནི་སྐྱེས་པའམ་བུད་མེད་ཀྱིས་སོ། །
བརྒྱད་པོ་རེ་རེས་ཞེས་པ་ནི་ཕམ་པ་བརྒྱད་ཀྱི་ཡུལ་བྱས་པའོ། །སུན་ཕྱུང་བ་ཞེས་པ་ནི་དགེ་
སློང་མ་དེ་ཕམ་པར་གྱུར་ཏེ་ཆུད་གསན་པའོ། །སུ་ཞིག་སུན་ཕྱུང་བ་ཞེས་བགྱི་ཞེས་པ་ནི་
སུན་ཕྱུང་བའི་བར་ཆད་སུ་ལ་ལྡན་ཞེས་དྲིས་པའོ། །འགའ་ཡང་མ་ཡིན་ཞེས་པ་ནི་བརྒྱད་པོ་
སུ་ལ་ཡང་བར་ཆད་མི་ལྡན་པའོ། །དེ་ལྟར་དགེ་སློང་མ་ལ་མི་ཚངས་པར་སྤྱོད་པ་པོ་དེ་དགེ་
སློང་མ་སུན་ཕྱུང་བ་ཉིད་དུ་མི་འགྱུར་བའི་རྒྱུ་མཚན་ཅི་ཞེ་ན། ཊཱིཀ་ལས། དེ་ནི་རེག་པ་དང་
ལུས་བཀན་པ་གཉིས་ཀྱིས་དང་པོ་ཁོ་ནར་དགེ་སློང་མ་དེ་ཕམ་པ་འགྱུར་བས་དེས་ན་དེ་
འདིར་སུན་ཕྱུང་བ་ཉིད་དུ་རྣམ་པར་མ་བཞག་པར་སྣང་ངོ་ཞེས་སོ། །
དེ་ལ་གཞན་གྱི་འཁྲུལ་པ་སྤང་བ་ནི། ཊཱིཀ་ལས། འོ་ན་སུན་ཕྱུང་བ་ཇི་ལྟར་རྣམ་པར་

བཞག་པར་བྱ་ཞེ་ན་ཞེས་རྒོལ་བ་བཀོད་དོ། །དེའི་དོན་ནི། དགེ་སློང་མ་ལ་ལོག་གཡེམ་
བྱས་པ་ཆོས་ཅན། དགེ་སློང་མ་ལ་མི་ཚངས་སྤྱོད་ཀྱིས་སུན་ཕྱུང་བ་ཉིད་ཡིན་པ་མི་སྲིད་པར་
ཐལ། མི་ཚངས་སྤྱོད་ཀྱི་སྔ་རོལ་དུ་དགེ་སློང་མ་དེ་རེག་པ་ལུས་བཀན་གྱི་ཕམ་པར་གྱུར་
བའི་ཕྱིར་ཞེ་ན།
དེའི་ལན་ལ་གཉིས་ཏེ། ཐད་ཀར་རྣལ་མའི་ལན་དང་། བརྟག་པ་མཐའ་བཟུང་གི་
ལན་ནོ། །དང་པོ་ནི། ཊཱིཀ་ལས། ནོམ་པ་དང་མྱུག་པ་ཉམས་སུ་མ་མྱོང་བའི་དགེ་སློང་མ་ལ་
མི་ཚངས་པར་སྤྱོད་ནའོ་ཞེས་གསུངས་ཏེ། མི་ཚངས་སྤྱོད་འབའ་ཞིག་གི་ཀུན་སློང་གིས་
རེག་པ་དང་ལུས་བཀན་བྱས་ན་མི་ཚངས་སྤྱོད་ཀྱི་སྦོམ་པོར་འགྱུར་གྱི། རེག་པ་ལུས་བཀན་
གྱིས་ཕམ་པ་མི་སྐྱེད་དེ། རེག་པ་ལུས་བཀན་གྱི་ཀུན་སློང་མེད་པའི་ཕྱིར་རོ། །ལྟུང་བ་
གཞན་གྱི་ཀུན་སློང་གིས་ལྟུང་བ་གཞན་མི་སྐྱེད་པས། མི་ཚངས་སྤྱོད་འབའ་ཞིག་གིས་རྒྱུ་
བྱས་ནས་འབྲས་བུ་རེག་པ་ལུས་བཀན་གྱི་ཕམ་པ་བསྐྱེད་ན་རྒྱུ་འབྲས་འཆོལ་བར་ཐལ་
བར་འགྱུར་རོ། །འོ་ན་རེག་པའི་ཕམ་པའི་མདོ་རྩ་བ་ལས་འཁྲིག་པའི་འདོད་ཆགས་ཀྱིས་
སོ་ཞེས་བཤད་པ་དང་འགལ་ཞིང་། དེའི་འགྲེལ་ཆུང་ལས། སྐྱེས་པའང་དགེ་སློང་མ་ལ་མི་
ཚངས་པར་སྤྱོད་པར་སེམས་པ་ལ་རེག་ན་རེག་པའི་ཕམ་པར་འགྱུར་ཞེས་བཤད་པ་དང་
ཡང་འགལ་ཞེ་ན། དེ་ནི་སྐྱེས་པ་དེ་མི་ཚངས་པར་སྤྱོད་པར་སེམས་ཀྱང༌། དགེ་སློང་མ་དེ་
འདོད་ཆགས་ཀྱི་དབང་གིས་རེག་པའི་ཀུན་སློང་གིས་རེག་ན་རེག་པའི་ཕམ་པར་འགྱུར་
ཞེས་བསྣན་པའོ། །
་གཉིས་པ་ནི་སྲིད་ཚོད་ཀྱི་ལན་ཡིན་ཏེ། ཊཱིཀ་ལས། ཡང་ན་སྐྱེས་པའི་ལུས་ལ་མ་རེག་
པའི་དགེ་སློང་མ་ལ་མི་ཚངས་པར་སྤྱད་ན་གང་ཟག་དེ་དགེ་སློང་མ་སུན་ཕྱུང་བ་ཉིད་ཡིན་ནོ་
ཞེས་གསུངས་ཏེ། མཆན་རིངས་ཅན་ལྟ་བུས་ལངས་པའི་སྤྱོད་ལམ་གྱིས་མི་ཚངས་པར་སྤྱོད་
ན་དགེ་སློང་མ་སུན་ཕྱུང་བ་ཉིད་ཡིན་ནོ། །

གཉིས་ཀྱི་སྒྲ་ལ་རྩོད་པ་སྤང་བ་ལ་གཉིས་ཏེ། རྩོད་སྤོང་དངོས་དང་། གཞན་འདོད་
དགག་པའོ། །དང་པོ་ནི། ཉམས་སུ་མྱོང་བ་དག་ཅེས་གཉིས་ཀྱི་ཚིག་ཏུ་སྨོས་པ་ལ། སུན་
ཕྱུང་བ་ནི་གཅིག་ཡིན་པའི་ཕྱིར། གཅིག་གི་ཚིག་ཏུ་བྱ་བར་རིགས་ན། དག་ཅེས་གཉིས་ཀྱི་
ཚིག་ཏུ་བྱས་པ་འགལ་ཞེ་ན། མི་འགལ་ཏེ། ཊིཀ་ལས། སུན་ཕྱུང་བ་གཉིས་སྲིད་པའི་ཕྱིར་
ཏེ༑ བགྲོད་པ་ཡང་སུན་ཕྱུང་བ་དང་འགྲོ་བ་ཡང་སུན་ཕྱུང་བར་འགྱུར་བ་སྲིད་པའི་ཕྱིར་རོ་
ཞེས་སོ། །དགེ་སློང་ཕ་མ་མི་ཚངས་པར་སྤྱོད་ན་གཉིས་ཀས་དུས་གཅིག་དུ་ཉམས་སུ་མྱོང་
ན་གཉིས་ཀ་སུན་ཕྱུང་བ་ཉིད་ཡིན་ལ། སྔ་ཕྱིར་མྱོང་ན་སྔར་མྱོང་བ་དེས་སུན་ཕྱུང་བ་ཉིད་
ཡིན་ནོ། །སྐྱེས་པས་ཀྱང་དགེ་སློང་ཕ་སུན་ཕྱུང་བ་དེ་སྲིད་དེ། ཊཱིཀ་ལས། དགེ་སློང་གིས་
དགེ་སློང་ལ་རྩོལ་ཞིང་གཉིས་ཀས་ཉམས་སུ་མྱོང་བར་གྱུར་ན་གཉིས་ཀ་དགེ་སློང་སུན་ཕྱུང་
བ་ཉིད་ཡིན་ནོ་ཞེས་སོ། །
གཉིས་པ་གཞན་འདོད་དགག་པ་ནི་པཎྜི་ཏ་གཞན་གྱིས་འདོད་ཚུལ་འགྲེལ་ཆུང་དུ་
བཀོད་པ་ལས། དགེ་སློང་མས་དགའ་བ་མ་ཚོར་ན་དེས་ནི་བསླུས་པར་མི་ཚུད་དེ་དགེ་སློང་
མས་ཀྱང་དགའ་བ་ཚོར་ན་དགེ་སློང་མ་སུན་ཕྱུང་བ་ཡིན་ཞེས་བཤད་དོ། །དེ་ནི་མི་རིགས་ཏེ།
འགྲེལ་ཆུང་ལས། དགེ་སློང་མ་ལ་ནན་གྱིས་མི་ཚངས་པར་སྤྱད་པ་ན་དགེ་སློང་མས་ལག་
པ་མེར་བཅུག་སྟེ། དགའ་བ་མ་ཚོར་བ་ལྟ་བུ་སྤྱོད་པ་ཡང་དགེ་སློང་མ་སུན་ཕྱུང་བ་ཉིད་ཡིན་
ནོ་ཞེས་བཤད་ཅིང་། ཊཱིཀ་ལས། སུན་འབྱིན་པ་པོ་ཁོ་ནས་ཉམས་སུ་མྱོང་བ་ཡན་ལག་ཡིན་
ནོ༑ ༑འདིར་ཟླས་ཉམས་སུ་མྱོང་བ་ཁས་མི་བླང་སྟེ། གཞན་གྱི་ཉེས་པ་གཞན་ལ་མི་གོས་
པའི་ཕྱིར་ཞེས་སོ། །བདེ་བ་དེ་ཟླས་ཉམས་སུ་མྱོང་བ་ཡན་ལག་ཏུ་དགོས་ན། དགེ་སློང་མ་
དགྲ་བཅོམ་མ་ལ་ལོག་གཡེམ་བྱས་པ་ཆོས་ཅན། དགེ་སློང་མ་ལ་མི་ཚངས་སྤྱོད་ཀྱི་སུན་
ཕྱུང་བ་ཉིད་ཡིན་པ་མི་སྲིད་པར་ཐལ། དགེ་སློང་མས་འདོད་ཆགས་ཀྱི་བདེ་བ་ཉམས་སུ་མྱོང་
བ་མེད་པའི་ཕྱིར་རོ། །གཏན་ཚིགས་ནི་ལུང་འདུལ་བྱེད་ལས་སེར་སྐྱའི་བུ་མོ་བཟང་མོའི་

བྱུང་བ་དང་འོད་ལྡན་གྱིས་གྲུབ་ཅིང་། ཁྱབ་པ་ཁས་བླངས་སོ། །འདོད་ན། མཛོད་ལས། མ་
དགྲ་བཅོམ་མ་སུན་བྱས་དང་ཞེས་བཤད་དོ། །བུད་མེད་བསླབ་པ་ཕུལ་ནས་ཞེས་ཏེ། བུད་
མེད་སྔོན་རབ་ཏུ་བྱུང་བ་སྡོམ་པ་སྐྱེ་བའི་བར་ཆད་དང་ལྡན་པ་དེ་སྐྱེས་པ་ཉིད་དུ་གྱུར་པ་ན་
དབྱུང་རྫོགས་བྱར་རུང་བ་ཉིད་ཞེས་པ་སྡོམ་པ་ལེན་ན་སྐྱེ་བ་སྟེ། སྡོམ་པ་སྐྱེ་བའི་བར་ཆད་དེ་
ལས་གྲོལ་བའོ། །སྐྱེས་པ་དེ་སླར་ཡང་བུད་མེད་དུ་གྱུར་ན་ནི་སྐྱེ་བའི་བར་ཆད་དེ་སླར་ལྡོག་
པར་འགྱུར་ཏེ། སྤོ་བའི་གཞི་ཞུ་བ་ལས། ལྷག་མ་ཐུན་མོང་མ་ཡིན་པ་བྱུང་བ་མཚན་ལན་
གཉིས་གྱུར་ན་ལྷག་མའི་ལྟུང་བ་སླར་ལྡོག་པར་གསུངས་ལ་དེ་དང་རྒྱུ་མཚན་མཚུངས་པའི་
ཕྱིར་རོ། ། །
འོ་ན་བུད་མེད་སྔོན་རབ་ཏུ་བྱུང་བ་དེ་སྐྱེས་པར་གྱུར་ཏེ་སྡོམ་པ་མནོས་ནས་སླར་ལྡོག་
པར་གྱུར་པ་ན་སྡོམ་པ་གཏོང་ངམ་མི་གཏོང་ཞེ་ན། འདི་ལ་ཁ་ཅིག་ན་རེ། སྡོམ་པ་གཏོང་སྟེ་
སྡོམ་པའི་ཞིང་མ་ཡིན་པར་གྱུར་པའི་ཕྱིར་ཏེ། སྡོམ་པ་སྐྱེ་བའི་བར་ཆད་ཀྱི་བྱེ་བྲག་སྔོན་རབ་
ཏུ་བྱུང་བ་དང་ལྡན་པར་གྱུར་པའི་ཕྱིར་རོ་ཞེ་ན། སྡོམ་པའི་ཞིང་མ་ཡིན་པར་གྱུར་པའི་
རྟགས་མ་གྲུབ་སྟེ། སྡོམ་པའི་རིགས་མ་སྐྱེས་པའི་སྐྱེ་བའི་ཞིང་མ་ཡིན་ཡང་སྡོམ་པ་སྐྱེས་
ཟིན་གནས་པའི་ཞིང་ཡིན་པའི་ཕྱིར་རོ། །སྡོམ་པའི་རིགས་མ་སྐྱེས་པ་སྐྱེ་བའི་ཞིང་མ་ཡིན་
པར་གྱུར་པ་ཙམ་གྱིས་ནི་སྡོམ་པ་སྐྱེས་ཟིན་གཏོང་བའི་ཁྱབ་པ་མེད་དེ། དགེ་ཚུལ་རྐུ་ཐབས་
སུ་གནས་པར་གྱུར་པས་སྡོམ་པ་མི་གཏོང་བ་བཞིན་ནོ། །སྐབས་འདིར་མཚན་ལན་གཉིས་
གྱུར་ཏེ། སྐྱེ་བའི་བར་ཆད་དེ་སླར་ལོག་པར་གྱུར་ཀྱང་སྡོམ་པ་མི་གཏོང་སྟེ་སྔར་སྡོམ་པ་ཡོད་
ཅིང་གཏོང་རྒྱུ་གང་ཡང་མ་བྱུང་བའི་ཕྱིར་རོ། །འོ་ན་སྐྱེས་པ་བསླབ་པ་ཕུལ་ནས་བུད་མེད་དུ་
གྱུར་ན་སྔོན་རབ་ཏུ་བྱུང་བའི་བར་ཆད་ཡོད་པར་འགྱུར་རམ་ཞེ་ན། མི་འགྱུར་ཏེ། གཞན་དུ་
ན་མཚན་གྱུར་གྱི་སྤྱི་གཞུང་དང་འགལ་བའི་ཕྱིར་རོ། །
དེ་ཡང་ཐུན་མོང་མ་ཡིན་པའི་ལྟུང་བ་ཡོད་པ་ལས་མཚན་གྱུར་པས་ལྟུང་བ་དེ་མེད་

པར་འགྱུར་ཞིང་ལྟུང་བ་གཏན་མེད་ལས་མཚན་གྱུར་པས་ལྟུང་བ་ཡོད་པར་མི་འགྱུར་བ་ནི་
སྤྱི་གཞུང་དེ་དང་མཐུན་ལ། བར་ཆད་མེད་པ་ལས་མཚན་གྱུར་པས་བར་ཆད་ཡོད་པར་
འགྱུར་ན་སྤྱི་གཞུང་དེ་དང་འགལ་བའི་ཕྱིར་རོ། །ཊཱིཀ་ལས། ཕམ་པར་གྱུར་པ་ལ་སྤྱིར་སྐྱེ་
བའི་ཆོས་ཉིད་མེད་པར་བསྟན་ནས་གནས་སྐབས་གཞན་ལ་བྱེ་བྲག་གི་གནས་སྐབས་
བསྟན་པའི་ཕྱིར། ཞེས་གསུངས་པ་ནི། གནས་སྐབས་གཞན་ཏེ་ཕམ་པ་ཐུན་མོང་མ་ཡིན་པ་
འབྱུང་བའི་གནས་སྐབས་ལ་བྱེ་བྲག་གི་གནས་སྐབས་ཏེ་མཚན་གྱུར་པའི་གནས་སྐབས་
བསྟན་པའི་ཕྱིར་ཞེས་པའོ། །དེ་ཡང་ཊིཀའི་ཚིག་གི་གོ་རིམ་གྱིས་ཤེས་སོ། །དགེ་སློང་མའི་
ཕམ་པར་འགྱུར་བ་ཐུན་མོང་མ་ཡིན་པ་སྟེ་རེག་པ་ལུས་བཀན་འཆབ་པ་བཟློག་པའི་ཕམ་པ་
འཆབ་བཅས་ལྷག་པར་སྤྱད་པ་ཅན་སྡོམ་པ་སྐྱེ་བའི་བར་ཆད་དང་ལྡན་པ་དེ་ཡང་སྐྱེས་པ་
ཉིད་དུ་གྱུར་པ་ན་དབྱུང་རྫོགས་བྱར་རུང་བ་ཉིད་དོ་ཞེས་སྡོམ་པ་ལེན་ན་སྐྱེ་བ་སྟེ། སྡོམ་པ་
སྐྱེ་བའི་བར་ཆད་དེ་ལས་གྲོལ་བའོ། ། ་
འོ་ན་དེ་ལྟར་མཚན་གྱུར་པ་དེས་སྡོམ་པ་མནོས་ནས་སླར་ཡང་བུད་མེད་དུ་གྱུར་ཏེ་
ཕམ་པ་འཆབ་བཅས་དེ་སླར་ལོག་པར་གྱུར་པ་ན། སྡོམ་པ་གཏོང་ངམ་མི་གཏོང་ཞེ་ན་མི་
གཏོང་སྟེ་གཏོང་རྒྱུ་གང་ཡང་མ་བྱུང་བའི་ཕྱིར་རོ། །དེ་ལ་ཁ་ཅིག་ན་རེ་སྡོམ་པ་གཏོང་སྟེ་སྡོམ་
པའི་ཞིང་མ་ཡིན་པར་གྱུར་པའི་ཕྱིར་ཏེ། དེའང་ཕམ་པ་འཆབ་བཅས་དང་ལྡན་པར་གྱུར་
པའི་ཕྱིར་ཞེ་ན། སྡོམ་པའི་ཞིང་མ་ཡིན་པར་གྱུར་པའི་རྟགས་མ་གྲུབ་ཅེས་སྔ་མ་བཞིན་ནོ། །
ཕམ་པ་ཐུན་མོང་འཆབ་བཅས་ལྷག་པར་སྤྱད་པ་ཅན་ནི་མཚན་གྱུར་པས་བར་ཆད་ལས་
གྲོལ་བར་མི་འགྱུར་ཏེ། ཐུན་མོང་མ་ཡིན་པ་ལྷག་པར་སྤྱད་པ་ཞེས་པའི་སྒྲའི་ཁྱད་པར་
གསུངས་པའི་ཕྱིར་དང་། སྐབས་འདིའི་འགྲེལ་ཆུང་ལས། དགེ་སློང་ཕའི་ཕམ་པ་བཞི་མ་
གཏོགས་ཞེས་སོ། །བུད་མེད་བསྙེན་པར་རྫོགས་པར་བྱ་བ་ལ་དགེ་སློང་མའི་དགེ་འདུན་
གཉུག་མར་གནས་པ་རྣམས་ཕུན་སུམ་ཚོགས་པའི་རྒྱུའམ་ཡན་ལག་ཉིད་དེ། ཊཱིཀ་ལས།

དགེ་སློང་གཉུག་མར་གནས་པ་རྣམས་ཡན་ལག་ཉིད་ཡིན་གྱི། གློ་བུར་དུ་ལྷགས་པ་རྣམས་
དང་འགྲོ་བར་ཆོས་པ་རྣམས་ཡན་ལག་ཉིད་མ་ཡིན་ནོ་ཞེས་སོ། །དེའི་རྒྱུ་མཚན་ནི་ཟླ་བ་
ཕྱེད་ཕྱེད་ཅིང་གདམས་ངག་སྦྱིན་པ་ལ་སོགས་པའི་བྱ་བ་ནི་གཉུག་མར་གནས་པས་ལེགས་
པར་འགྲུབ་ཀྱི། འགྲོ་བར་ཆས་པ་ལ་སོགས་པས་མི་འགྲུབ་པའི་ཕྱིར་རོ། །གཉུག་མར་
གནས་པའི་ཚད་ནི་གནས་དེར་ཟླ་བ་ཕྱེད་ཡན་ཆད་གནས་པ་སྟེ། སྐབས་འདི་ཉིད་ཀྱི་ལུང་
ལས། གཉུག་མར་གནས་པ་དང་རིང་དུ་གནས་པ་དག་གོ་ཞེས་གསུངས་ཏེ། ཊཱིཀ་ལས། ཟླ་
བ་ཕྱེད་ལས་ལྷག་པ་ནི་ཡུན་རིང་བ་ཉིད་ཡིན་པར་ཤེས་པར་བྱ་སྟེ། གསོ་སྦྱོང་གི་དུས་གཞན་
གྱིས་ཆོད་པའི་ཕྱིར་རོ་ཞེས་གསུངས་པས་གྲུབ་བོ། །ཡན་ལག་ཅེས་པ་ནི་རྒྱུ་ཡིན་ལ། འདི་
ནི་ཕུན་སུམ་ཚོགས་པའི་རྒྱུ་ཡིན་གྱི། མེད་ན་མི་འབྱུང་བའི་རྒྱུ་ནི་མ་ཡིན་ཏེ། དེ་མེད་ཀྱང་མི་
སྐྱེ་བ་ཙམ་གྱི་དགག་བྱ་མ་དམིགས་པའི་ཕྱིར་རོ། །
སྐྱེ་བའི་ཚེ་ཉིད་ན་ཞེས་པ་འདི་གཏན་ལ་དབབ་པ་ལ་གསུམ་སྟེ། དངོས་སུ་བརྗོད་
པའི་དོན་དང་། ཤུགས་ཀྱིས་བསྟན་པའི་དོན་དང་། སྒྲུབ་བྱེད་ལུང་ལ་སྦྱར་བའོ། །དང་པོ་ནི།
སྐྱེ་བའི་ཚེ་ཉིད་ལ་ཊཱི་ཀས་གཉིས་སུ་ཕྱེ་སྟེ། སྐྱེ་བ་ལ་ཕྱོགས་བཞིན་པ་སྐྱེ་བའི་ཚེ་དང་། སྐྱེ་བ་
ལ་མངོན་དུ་གྱུར་པ་སྟེ་སྐྱེ་བའི་ཚེའོ། །གཞུང་འདིར་དངོས་སུ་བརྗོད་པ་ནི་དང་པོ་དེ་ཡིན་ཏེ།
ཊིཀ་ལས། སྐད་ཅིག་དུ་མས་བར་དུ་ཆོད་པ་སྐྱེ་བའི་ཚེ་ཉིད་ཅེས་བྱའོ་ཞེས་སོ། །འདི་ལ་ཊི་
ཀ་ལས། སྐྱེ་བཞིན་པ་སྐྱེ་བའི་ཚེ་ཞེས་ཀྱང་གསུངས་ཏེ་སྐྱེ་བ་ལ་ཕྱོགས་བཞིན་པ་སྐྱེ་བའི་ཚེ་
ཞེས་དགོངས་པའོ། །ཕུལ་བ་ནི་སྡོམ་པ་ལེན་པ་ན་བསླབ་པ་ཕུལ་བ་སྟེ། སྡོམ་པ་ལེན་
སེམས་ལོག་པའོ། །ཉམས་པ་ནི་སྡོམ་ལེན་དེ་ཉིད་ལ་མཚན་གཉིས་ཅིག་ཆར་དུ་བྱུང་བ་ལ་
སོགས་པ་སྟེ། ཊིཀ་ལས། མཚན་གཉིས་སྐྱེས་པ་ལ་སོགས་པའི་སྐྱོན་གྱིས་ཉམས་ན་ཞེས་
སོ༑ ༑ལེན་པ་པོའི་རྒྱུད་ལ་དགེ་སློང་གི་སྡོམ་པ་སྐྱེ་བ་ལ་ཕྱོགས་བཞིན་པའི་ཚེ་ཉིད་ན་བསླབ་
པ་ཕུལ་བ་སྟེ་སྡོམ་ལེན་དགེ་སློང་གི་སྡོམ་པ་ལེན་སེམས་ལོག་པའམ། རྟེན་ཉམས་ན་སྟེ་

དགེ་སློང་གི་སྡོམ་ལེན་དེ་ཉིད་ལ་མཚན་གཉིས་ཅིག་ཅར་དུ་བྱུང་བ་ཆོས་ཅན། སྡོམ་ལེན་དེ་
ཉིད་ཀྱི་རྒྱུད་ལ་དགེ་སློང་གི་སྡོམ་པ་ཉིད་མི་སྐྱེ་སྟེ། སྡོམ་ལེན་དེ་ཉིད་ཀྱི་རྒྱུད་ལ་དགེ་སློང་གི་
སྡོམ་པ་སྐྱེ་བ་ལ་འགལ་རྐྱེན་སྟོབས་ལྡན་གྱིས་བར་དུ་ཆོད་པའི་ཕྱིར་རོ། །
གཉིས་པ་ཤུགས་ཀྱིས་བསྟན་པའི་དོན་ནི། སྐྱེ་བ་ལ་མངོན་དུ་གྱུར་པ་སྐྱེ་བའི་ཚེ་ཞེས་
པ་སྡོམ་པ་དངོས་སུ་སྐྱེ་བ་གོ་བའི་སྐད་ཅིག་མ་སྟེ། ཊཱིཀ་ལས། སྐྱེ་བ་ལ་མངོན་དུ་གྱུར་པ་ནི་
སྐྱེ་བའི་ཚེ་ཉིད་མ་ཡིན་པར་རིག་པར་བྱ་སྟེ། དེ་ལ་སྐྱེ་བའི་ཕྱིར་གང་གིས་ཀྱང་བགེགས་བྱ་
བར་མི་ནུས་པས་ཞེས་སོ། །སྐྱེ་བ་ལ་མངོན་དུ་གྱུར་པ་ཞེས་གསུངས་པ་འདི་ལ་ཁ་ཅིག་ན་རེ་
སྐྱེ་བ་ལ་མངོན་དུ་གྱུར་པ་ནི་ནུས་པ་ཐོགས་མེད་ཡིན་པས་སྡོམ་པ་སྐྱེ་བ་ལ་མངོན་དུ་གྱུར་པ་
སྐྱེ་བའི་ཚེ་ན་ནི་ཕུལ་ལམ་ཉམས་ཀྱང་སྡོམ་པ་སྐྱེ་སྟེ། སྡོམ་པ་སྐྱེ་བའི་རྒྱུ་ནུས་པ་ཐོགས་མེད་
ཡིན་པའི་ཕྱིར་རོ་ཞེས་སྨྲའོ། །དེ་ནི་མ་ཡིན་ཏེ་སྡོམ་པ་སྐྱེ་བའི་ཚེ་ཉིད་ན་ཕུལ་ལམ་ཉམས་པ་
ཡིན་པ་དང་སྡོམ་པ་སྐྱེ་བའི་རྒྱུ་ནུས་པ་ཐོགས་མེད་ཡིན་པ་འགལ་བ་སྟེ། སྡོམ་པའི་རྒྱུ་ནུས་
པ་ཐོགས་མེད་དེ་ནི་སྡོམ་པའི་རྒྱུ་ཐམས་ཅད་ཚང་བ་དེ་ཡིན་ལ། སྐྱེ་བའི་ཚེ་ཕུལ་ལམ་ཉམས་
ན་སྡོམ་པའི་རྒྱུའི་གཙོ་བོ་མི་ཚང་བའི་ཕྱིར་ཏེ། སྐྱེ་བའི་ཚེ་ཕུལ་ན་སྡོམ་པ་ལེན་སེམས་མི་
ཚང་བའི་ཕྱིར་དང་། སྐྱེ་བའི་ཚེ་ཉམས་ན་ལུས་སྡོམ་པའི་རྟེན་དུ་རུང་བ་མི་ཚང་བའི་ཕྱིར་རོ། །
དེ་ལྟར་རྒྱུའི་གཙོ་བོ་མ་ཚང་བ་སྟེ་རྒྱུ་ནུས་པ་ཐོགས་མེད་ཡིན་པར་མི་རིགས་སོ། །རྒྱུ་ནུས་པ་
ཐོགས་མེད་ནི་རང་རང་གི་དངོས་རྒྱུ་ཐམས་ཅད་ཚང་བ་སྟེ། རྣམ་འགྲེལ་ལས། མ་ཚང་མེད་
རྒྱུ་དེ་ལ་ནི། །འབྲས་བུ་གང་གིས་ཟློག་པར་བྱེད། །ཅེས་བཤད་དོ། །དེས་ན་སྡོམ་པ་སྐྱེ་བའི་
རྒྱུ་ནུས་པ་ཐོགས་མེད་དེ་ལ་ནི་རང་རང་གི་ཕུལ་ཉམས་མ་བྱུང་བ་ཉིད་ཡིན་གྱི། ཕུལ་ཉམས་
བྱུང་བ་དེ་ནི་སྡོམ་པ་སྐྱེ་བའི་རྒྱུ་ནུས་པ་ཐོགས་མེད་མ་ཡིན་ཏེ། ས་བོན་མེས་ཚིག་པ་དེ་མྱུ་གུ་
སྐྱེ་བའི་རྒྱུ་ནུས་པ་ཐོགས་མེད་མ་ཡིན་པ་བཞིན་ནོ། ། །
གསུམ་པ་སྒྲུབ་བྱེད་ལུང་དང་སྦྱར་བ་ནི། ཕུལ་ལམ་ཞེས་སྐྱེ་བའི་ཚེ་ཕུལ་ན་མི་སྐྱེ་

བའི་ཁུངས་ནི་ལུང་སིལ་བུ་ལས་བསྙེན་པར་རྫོགས་ཟིན་པ་ཉིད་ཀྱང་བསླབ་པ་ཕུལ་བ་
བསྙེན་པར་མ་རྫོགས་པ་ཞེས་བྱ་ན། བསྙེན་པར་རྫོགས་པར་བྱེད་པའི་ཚེ་ལྟ་ཅི་སྨོས་ཞེས་
གསུངས་ལ། གཞན་ཡང་ལུང་སིལ་བུ་ལས། བསྙེན་པར་རྫོགས་ཟིན་ཀྱང་ཁྱིམ་པར་ཁས་
བླངས་ན། དེ་ཡང་བསྙེན་པར་མ་རྫོགས་པ་ཞེས་བྱ་ན། བསྙེན་པར་རྫོགས་པར་བྱེད་པའི་
ཚེ་ན་ལྟ་སྨོས་ཀྱང་ཅི་དགོས་ཞེས་ཀྱང་གསུངས་སོ། །ལུང་སིལ་བུ་དེ་ཉིད་ཊི་ཀས་སྐབས་
འདིར་ཁུངས་སུ་དྲངས་པ་ལས་ནི། བསྙེན་པར་རྫོགས་ནས་ཁྱིམ་པ་ཉིད་ཡིན་ནོ་སྙམ་དུ་སོ་
སོར་ཤེས་ནས་ཀྱང་བསྙེན་པར་རྫོགས་པ་མ་ཡིན་ན། བསྙེན་པར་རྫོགས་པར་བྱེད་པའི་ཚེ་
ན་ལྟ་སྨོས་ཀྱང་ཅི་དགོས་ཞེས་བྱུང་སྟེ་དེ་ནི་དགེ་སློང་བདག་ཉིད་ཁྱིམ་པ་ཡིན་ནོ་སྙམ་དུ་འདུ་
ཤེས་འཁྲུལ་ན་ཞེས་བསྟན་པ་མ་ཡིན་གྱི། དགེ་སློང་བདག་ཉིད་ཁྱིམ་པར་ཁས་བླངས་ན་
ཞེས་པ་སྟེ། སྐབས་འདི་ཉིད་ཀྱི་ལུང་སིལ་བུ་ལས་བསྙེན་པར་རྫོགས་ཟིན་ཀྱང་ཁྱིམ་པར་
ཁས་བླངས་ན་ཞེས་གསུངས་སོ། །ཉམས་ན་སྡོམ་པ་མི་སྐྱེ་བའི་ཁུངས་ནི་དེང་སོང་ལུང་ན་
མི་སྣང་ངོ༌། །རབ་ཏུ་བྱུང་བའི་གཞི་ཞུ་བ་ཕལ་ཆེ་བའི་སྐབས་ཏེ། རབ་ཏུ་བྱུང་བའི་གཞིའི་
རྣམ་པར་བཤད་པ་རྫོགས་སོ།། །།
དེ་ལྟར་བསླབ་པ་པོའི་གང་ཟག་ཉེ་བར་སྒྲུབ་པ་བསྟན་ནས། ད་ནི་གང་ཟག་དེའི་
བསླབ་པར་བྱ་བ་སྟེ། འདི་ལ་གཉིས་ཏེ། སྤང་བར་བྱ་བ་ལྡོག་པའི་ཚུལ་ཁྲིམས་དང་། བསླབ་
པར་བྱ་བ་འཇུག་པའི་ཚུལ་ཁྲིམས་སོ། །དང་པོ་ལ་གཉིས་ཏེ། རྣམ་འབྱེད་རྣམ་གཉིས་ཀྱི་
སྐབས་བྱེ་བྲག་ཏུ་བསྟན་པ་དང་། ཞུ་བ་ཕལ་ཆེ་བའི་སྐབས་སྤྱིར་བསྟན་པའོ། །དང་པོ་ལ་
གཉིས་ལས། དང་པོ་རྣམ་འབྱེད་རྣམ་གཉིས་ཀྱི་ཐུན་མོང་བ་བསླབ་པ་ཕུལ་བའི་ལེའུའོ། །
འདི་ལ་གཉིས་ཏེ། སྤྱིའི་དོན་དང་། ཡན་ལག་གི་དོན་ཏོ། །དང་པོ་ལ་གཉིས་ཏེ། སྡོམ་པའི་
གཏོང་རྒྱུ་རྣམས་སྤྱིར་གཏན་ལ་དབབ་པ་དང༌། བྱེ་བྲག་ཏུ་བསླབ་པ་འབུལ་བ་འདི་ཉིད་ཀྱི་
སྤྱིའི་དོན་ཏོ། །དང་པོ་ལ་གཉིས་ལས། དང་པོ་སྡོམ་པའི་གཏོང་རྒྱུ་རྣམས་ཀྱི་དབྱེ་བ་ལ་

གསུམ་སྟེ། དབྱེ་བ་དངོས་དང་། དེ་དག་རྒྱུར་འཇོག་པའི་ཚུལ་དང་། དབྱེ་བ་ལ་སྒྲོ་འདོགས་
དགག་པའོ། །དང་པོ་ནི་གཞུང་རྣམས་ལས་བཅུ་གསུངས་ཏེ། དེ་ཡང་མཛོད་ལས། བསླབ་
པ་ཕུལ་དང་ཤི་འཕོས་དང་། །མཚན་གཉིས་དག་ནི་བྱུང་བ་དང་། །རྩ་བ་ཆད་དང་མཚན་
འདས་ལས། །སོ་སོ་ཐར་པའི་སྡོམ་པ་གཏོང་། །ཞེས་གཏོང་རྒྱུ་ལྔ་གསུངས་ལ། ལོ་ཉི་ཤུ་མ་
ལོན་པ་ཉིད་ན་མ་ལོན་པར་ཤེས་པ་ལ་སོགས་དང་། བསླབ་པ་ཉམས་པར་བྱས་པ་དང་།
མཚན་ལན་གསུམ་གྱུར་པ་དང་། མཚན་ཉམས་པར་འགྱུར་བ་བརྟེན་པ་དང་། ཟ་མར་གྱུར་
པ་འགྱུར་བ་བརྟེན་པ་དང་བཅུའོ། །དེ་ཡང་དང་པོ་ལྔ་ནི། མཛོད་ལས་གསལ་ལ། དྲུག་པ་ནི།
ཤེས་ན་ནི་དེ་ཞིག་གོ་ཞེས་པས་སོ། །
འོ་ན་མངོན་པ་ལས་འདི་མ་བགྲངས་པའི་རྒྱུ་མཚན་ཅི་ཞེ་ན། རྣམ་འབྱེད་འགྲེལ་ལས།
ཆོས་མངོན་པ་ལས་འདི་སྡོམ་པ་གཏོང་བའི་རྒྱུ་ཉིད་དུ་མ་བགྲངས་པ་ནི་མ་ངེས་པའི་ཕྱིར་རོ་
ཞེས་སོ། །འདིའི་དོན་ནི་སྐྱེས་ནས་ལོ་བཅུ་བཞི་ལོན་པ་ལྟ་བུ་ལ་དེར་ཤེས་ཀྱང་དགེ་སློང་གི་
སྡོམ་པ་གཏོང་བར་མ་ངེས་པའི་ཕྱིར་ཞེས་པ་སྟེ། གཞུང་དེ་ཉིད་ལས་མངལ་ན་གནས་པའི་
ཟླ་བ་དག་ཀྱང་ལས་ཀྱི་དབང་གིས་མང་ཉུང་མ་ངེས་པའི་ཕྱིར་རོ་ཞེས་བཤད་དེ། སྒྲ་གཅན་
ཟིན་མངལ་དུ་ལོ་དྲུག་བཞུགས་པར་ལུང་གཞི་ལས་གསུངས་པ་ལྟ་བུའོ། །བདུན་པ་ནི། མ་
མོ་ལས། བསླབ་པ་ཕུལ་བ་དང་བསླབ་པ་ཉམས་པར་བརྗོད་པ་གཉིས་ནི། ངག་ཏུ་བརྗོད་
པ་ཙམ་ལ་ཡང་ཁྱད་པར་མེད་ཅིང་སྡོམ་པ་སྤོང་བ་ལ་ཡང་ཁྱད་པར་མེད་དེ། གཅིག་གིས་
ཀྱང་སྡོམ་པ་གཏོང་བར་འགྱུར་ཞིང་། གཉིས་ཀྱིས་ཀྱང་དེ་བཞིན་ནོ་ཞེས་གསུངས་ལ། རྣམ་
འབྱེད་འགྲེལ་ལས་ཀྱང་བསླབ་པ་ཉམས་པར་བྱས་ན་མ་ཕུལ་དུ་ཟིན་ཀྱང་དེ་ལ་ཡང་དགེ་
སློང་གི་དངོས་པོ་ཉིད་མེད་དོ། །ཞེས་སོ། །བརྒྱུད་པ་ནི། མཚན་ལན་གསུམ་དུ་གྱུར་པ་ཡང་
མ་ཡིན་ནོ། །ཞེས་སོ། །དགུ་པ་ནི། འདི་ལ་ཐ་མ་ནི་ཉེས་པ་བརྟེན་ན་བསྙིལ་ཞེས་པ་དང་།
དེའི་ཊིཀ་ལས། ཉམས་པའི་མ་ནིང་ནི་ཉེས་པ་བརྟེན་ན་དེའི་ཚེ་དགེ་སློང་གི་དངོས་པོའི་

སྣོད་མ་ཡིན་པར་གྱུར་པས་ཞེས་སོ། །བཅུ་པ་ནི། རང་གི་རྣམ་བཤད་དང་ཊིཀ་ལས་ཟ་མ་
སྡོམ་པའི་ཞིང་མ་ཡིན་ཞེས་པ་དང་། མཛོད་འགྲེལ་ལས་ཀྱང་། ཟ་མ་ལ་སོགས་པ་ལ་སྡོམ་
པ་མེད་དོ་ཞེས་པས་གྲུབ་བོ། །གློ་བུར་དུ་ཟ་མར་གྱུར་པ་ནི། །གཞི་འགྲེལ་ལས། ཟ་མ་ནི་
རླིག་པ་ཕྱུང་བའི་ཉེས་པས་མཐུ་ཉམས་པའོ་ཞེས་བཤད་དོ། །དགེ་སློང་ལས་གློ་བུར་དུ་ཟ་
མར་གྱུར་ན། འགྱུར་བ་བརྟེན་ན་སྡོམ་པ་ཉམས་མི་བརྟེན་ན་ནི་མི་གཏོང་སྟེ། ཞུ་འགྲེལ་
ལས། ཡན་ལག་སྐྱེས་པ་བཅད་པ་ལ་སོགས་པས་ཉམས་པ་ནི་ཇི་སྲིད་དུ་འགྱུར་བ་མི་
བརྟེན་པ་དེ་སྲིད་དུ་དགེ་སློང་ཡིན་ལ་ཟ་མ་ལ་ཡང་དེ་དང་འདྲའོ་ཞེས་བཤད་དོ། །
གཉིས་པ་དེ་དག་རྒྱུར་འཇོག་པའི་ཚུལ་ནི། བརྒལ་ལན་གྱི་སྒོ་ནས་བསྟན་པར་བྱ་སྟེ་
འདིར་ཐལ་འགྱུར་གསུམ་ལས། དང་པོ་ནི། བསླབ་པ་ཕུལ་པ་ཆོས་ཅན། སྡོམ་པ་གཏོང་
བའི་རྒྱུ་མ་ཡིན་པར་ཐལ། སྡོམ་པ་གཏོང་བ་དང་ལྡོག་པ་མེད་པའི་ཕྱིར་རོ། །འདོད་ན་དམ་
བཅའ་ཉམས་ལ། ཁྱབ་པ་མེད་ན་རྣམ་ངེས་ལས་གང་དག་རྗེས་སུ་འགྲོ་བ་དང་ལྡོག་པ་མི་
བྱེད་པ་དེ་ནི་རྒྱུ་མ་ཡིན་ལ་ཞེས་སོ། །རྟགས་མ་གྲུབ་ན། བསླབ་པ་གཏན་ནས་མ་ཕུལ་བར་
སྡོམ་པ་གཏོང་བར་ཡོད་པ་དེ་ཆོས་ཅན། སྡོམ་པ་གཏོང་བ་མེད་པར་ཐལ། བསླབ་པ་ཕུལ་
བ་མེད་པའི་ཕྱིར་རོ། །ཁྱབ་པ་མེད་ན་སྡོམ་པ་གཏོང་བ་དང་ལྡོག་པ་ཡོད་པ་བུད་དོ་ཞེ་ན།
རྒྱུ་ལ་གཉིས་སུ་དབྱེ་སྟེ་མེད་ན་མི་འབྱུང་བའི་རྒྱུ་ཚད་མ་ནས་བཤད་པ་དང་། རང་འབྲས་
འབྱིན་ནུས་ཙམ་གྱི་རྒྱུ་ལུང་ཆོས་ནས་བཤད་པའོ། །འདི་ནི་ལུང་ཆོས་ནས་བཤད་པའི་རྒྱུ་དེ་
ཡིན་ཏེ། མཛོད་ལས། བསླབ་པ་ཕུལ་དང་ཤི་འཕོས་དང་། །མཚན་གཉིས་དག་ནི་བྱུང་བ་
དང༌། །རྩ་བ་ཆད་དང་མཚན་འདས་ལས། །སོ་སོ་ཐར་པའི་འདུལ་བ་གཏོང་། །ཞེས་པའི་
སྐབས་སུ། མཛོད་འགྲེལ་ལས། དེ་དག་ནི་མདོར་བསྡུས་ན་གཏོང་བའི་རྒྱུ་ལྔ་ཡིན་ནོ་ཞེས་
བཤད་དོ། །ལྡོག་པ་མེད་ཀྱང་རྒྱུ་ཡིན་པར་གསུངས་པ་ལུང་ཆོས་ན་ཤིན་ཏུ་མང་སྟེ། འཁྲུག་
ལོང་གི་རྒྱུ་བཞིའོ་ཞེས་པ་དང་། འདུལ་བ་བསྡུ་བ་ལས། དེ་ཡི་རྒྱུ་ཡང་རྣམ་བཞི་སྟེ། །མི་

ཤེས་པ་དང་བག་མེད་དང་། །ཉོན་མོངས་མང་དང་མ་གུས་པའོ། །ཞེས་གསུངས་པ་ལྟ་བུའོ། །
གཉིས་པ་ནི། ལོ་ཉི་ཤུ་མ་ལོན་པ་ལ་ལོན་པར་འདུ་ཤེས་ཏེ་བསྙེན་པར་རྫོགས་ནས་
དེའི་རྗེས་སུ་དགེ་སློང་རང་གིས་ལོ་ཉི་ཤུ་མ་ལོན་པ་ཉིད་ན་མ་ལོན་པར་ཤེས་པ་དེ་ཆོས་ཅན།
དགེ་སློང་གི་སྡོམ་པ་བཏང་ཟིན་པ་མ་ཡིན་པར་ཐལ། དགེ་སློང་གི་སྡོམ་པ་གཏོང་བའི་རྒྱུ་
ཡིན་པའི་ཕྱིར་རྟགས་ཁས་བླངས་སོ། །འདོད་ན་ཤེས་ན་ནི་དེ་ཞིག་གོ་ཞེས་པ་དང་འགལ་
ལོ༑ །དེས་ན་འདི་རྣམས་ལ་སྡོམ་པ་བཏང་བ་ལ་གཏོང་རྒྱུའི་མིང་ནས་བརྗོད་པ་ཡིན་ནོ། །
གསུམ་པ་ནི། དགེ་སློང་གི་སྡོམ་པ་བཏང་བ་ཆོས་ཅན། སྡོམ་པ་བཏང་བ་དེ་རྒྱུས་
བསྐྱེད་པ་མ་ཡིན་པར་ཐལ། སྡོམ་པ་བཏང་བ་ནི་སྡོམ་པ་མེད་པ་ཡིན་ལ། མེད་པ་ནི་རྒྱུ་
ལས་སྐྱེས་པ་མ་ཡིན་པའི་ཕྱིར་རོ། །ཞེ་ན། འདོད་པ་ཡིན་ཏེ་སྡོམ་པ་གཏོང་བ་ནི་རྒྱུས་
བསྐྱེད་པ་མ་ཡིན་ལ་སྡོམ་པ་གཏོང་བ་ནི་རྒྱུས་བསྐྱེད་པའོ། །གསུམ་པ་དབྱེ་བ་ལ་སྒྲོ་འདོགས་
དགག་པ་ནི། མཛོད་ལས། ཁ་ཅིག་ལྟུང་བར་གྱུར་ལ་སྨྲ། །གཞན་དག་དམ་ཆོས་ནུབ་པ་
ལས། །ཞེས་རྩོད་བཅས་དེ་གཉིས་ཀྱང་དབྱེ་བའི་གྲངས་སུ་བགྲངས་ཏེ་དེང་སང་ཁ་ཅིག་
དག་སྨྲའོ། །དེ་ནི་མི་རིགས་ཏེ། ཕམ་པས་སྡོམ་པ་གཏོང་བར་འདོད་པ་དེ་མདོ་སྡེ་པའི་གྲུབ་
མཐའ་ཡིན་གྱི། བྱེ་བྲག་སྨྲ་བའི་རང་གཞུང་ལྟར་ན་ཕམ་པས་སྡོམ་པ་མི་གཏོང་བའི་ཕྱིར་
དང་། ཆོས་ནུབ་པས་སྡོམ་པ་གཏོང་བར་འདོད་པ་དེ་ཆོས་སྲུང་སྡེ་པའི་འདོད་པ་ཡིན་གྱི།
རང་གི་གཞུང་ལུགས་མ་ཡིན་པའི་ཕྱིར་དང་། མངོན་པ་གཉིས་ཀ་དང་འགལ་བའི་ཕྱིར་ཏེ།
མཛོད་འགྲེལ་ལས། དམ་པའི་ཆོས་ནུབ་ན་འདུལ་བའི་ལས་མེད་པའི་ཕྱིར་སྔོན་མེད་པའི་
འདུལ་བ་ཐོབ་པ་ནི་མེད་ཀྱི། ཐོབ་ཟིན་པ་ནི་གཏོང་བ་མེད་དོ་ཞེས་པ་དང་། གཏན་ལ་དབབ་
པ་བསྡུ་བ་ལས་ཀྱང་དམ་པའི་ཆོས་ནུབ་ན་ནི་སྡོམ་པ་མ་བླངས་པ་ནི་བླང་དུ་མེད་ལ། སྔར་
བླངས་བ་ནི་མི་གཏོང་བར་རིག་པར་བྱའོ་ཞེས་གསུངས་སོ། །གལ་ཏེ་མི་མཐུན་པའི་སེམས་
སྐྱེས་པ་ཡང་སྡོམ་པའི་གཏོང་རྒྱུ་ཡིན་ཏེ། གཏན་ལ་དབབ་པ་བསྡུ་བ་ལས། དགེ་བསྙེན་གྱི་

སྡོམ་པ་ནི། མི་མཐུན་པའི་སེམས་སྐྱེས་པ་དང་། རྩ་བ་ཆད་པ་དང་། རིས་མཐུན་པ་སྤངས་
པས་ཡོངས་སུ་གཏོང་བར་རིག་པར་བྱའོ་ཞེས་བཤད་དོ་ཞེ་ན། མི་མཐུན་པའི་སེམས་སྐྱེས་
པས་གཏོང་བར་བཤད་པ་དེ་ནི་ཕལ་ཆེན་སྡེ་པའི་ལུགས་ཡིན་གྱི། བྱེ་བྲག་སྨྲ་བའི་ལུགས་
ལྟར་ན་དེས་སྡོམ་པ་མི་གཏོང་ཞེས་དཔལ་མར་མེ་མཛད་ཡེ་ཤེས་གསུངས་སོ། །གལ་ཏེ་
དགེ་སློང་གིས་མུ་སྟེགས་ཀྱི་ལྟ་བ་བཟུང་བ་དང་། དགེ་འདུན་གྱི་དབྱེན་བྱས་པས་ཀྱང་སྡོམ་
པ་གཏོང་སྟེ། འགྲེལ་ཆུང་ལས། དགེ་སློང་ལས་སེམས་ཀྱི་མུ་སྟེགས་ལ་ཕྱོགས་ན་ཁྲིམས་
མེད་པར་སོང་ཞེས་པ། ལུང་གི་རྣམ་བཤད་ལས། དབྱེན་བྱས་པས་དགེ་འདུན་བྱེ་ན་འབྱེད་
པ་པོའི་ཁྲིམས་ནི་མེད་པར་འགྱུར་རོ་ཞེས་བཤད་དོ་ཞེ་ན། ཁྲིམས་མེད་པར་བཤད་པ་དེ་
དག་ཁྲིམས་དམན་པ་ལ་ཁྲིམས་མེད་པ་ཞེས་སྨོས་པ་སྟེ། སྟོབས་ཆུང་བ་ལ་སྟོབས་མེད་
ཅེས་ཟེར་བ་བཞིན་ནོ། ། །
གཉིས་པ་སྡོམ་པ་གཏོང་བའི་ཚུལ་ལུགས་ནི་སེམས་ཙམ་པ་ལྟར་ན་གསུམ་ལས།
མངོན་གྱུར་བཏང་བ་ནི་སྤོང་སེམས་མངོན་གྱུར་རྒྱུན་ཆད་པ་ཙམ་མོ། །ས་བོན་བཏང་བ་ནི་
ཀུན་གཞི་ལ་ས་བོན་ཙམ་ཡང་མེད་པར་བཏང་བའོ། །དབང་བཏང་བ་ནི་མངོན་གྱུར་བྱེད་
པ་དང་བཅས་པ་བཏང་ཞིང་། ས་བོན་བྱེད་པ་དང་བཅས་པ་རྒྱུད་ལ་གནས་པར་འདོད་པའོ། །
དང་པོ་སྤོང་སེམས་མངོན་གྱུར་རྒྱུན་ཆད་པ་ཙམ་ནི། དགེ་སློང་གཉིད་ལོག་པ་དང་སེམས་
གཞན་དུ་ཡེངས་པ་ལ་ཡང་ཡོད་དེ། སྡོམ་པ་བཏང་བ་མཚན་ཉིད་པ་མ་ཡིན་ནོ། །
གཉིས་པ་ས་བོན་བཏང་ན་ནི། བསླབ་པ་ཕུལ་ནས་ལེན་ན་ཚེ་དེ་ཉིད་དམ་ཚེ་རབས་
གཞན་དུ་ཡང་སྡོམ་པ་མི་སྐྱེ་བར་ཐལ་བར་འགྱུར་སྟེ། སྡོམ་པའི་ས་བོན་ཡང་མེད་པར་བཏང་
བའི་ཕྱིར་རོ། །དེས་ན་དབང་བཏང་བ་དེ་ཡིན་ནོ་ཞེས་སེམས་ཙམ་པའི་ལུགས་སོ། །འདིར་བྱེ་
བྲག་སྨྲ་བ་ལྟར་ན་གང་ཟག་གླང་པོ་ལྟ་བུ་ལ། སྡོམ་པ་ཁལ་ལྟ་བུ་དེ། ཐོབ་པ་ལྡན་མིན་འདུ་
བྱེད་ཀྱི་རྫས་ནན་ཐག་ལྟ་བུས་བསྡམས་ཏེ་གནས་པའམ། སྡོམ་པའི་གཏོང་རྒྱུ་འབའ་ཞིག་

བྱུང་བ་ན་ཐོབ་པ་ལྡན་མིན་འདུ་བྱེད་ཀྱི་ཐག་པ་ཆད་དེ་ཁལ་ས་ལ་ལྟུང་བ་ལྟར། གང་ཟག་
སྡོམ་པ་དང་མི་ལྡན་པར་གྱུར་པའོ་ཞེས་འདོད་དོ། །
གཉིས་པ་བྱེ་བྲག་ཏུ་བསླབ་པ་འབུལ་བ་འདི་ཉིད་ཀྱི་སྤྱིའི་དོན་ལ་དྲུག་སྟེ། གཞི་དང་།
བསམ་པ་དང་། སྦྱོར་བ་དང་། མཐར་ཐུག་དང་། ཕུལ་ཉམས་ཀྱི་ཁྱད་པར་དང་། དགག་
སྒྲུབ་གཉིས་ཀྱི་བསླབ་པ་གང་ཡིན་བསྟན་པའོ། །གཞི་ལ་གསུམ་སྟེ། གང་ལ་འབུལ་བའི་
ཡུལ་དང་། གང་གིས་འབུལ་བའི་རྟེན་དང་། གང་འབུལ་བའི་དངོས་པོའོ། །དང་པོ་ལ་
གསུམ་སྟེ། ཐ་སྙད་ལྔ་དང་ལྡན་པ་དང་། ལུས་ཐ་མལ་པར་གནས་པ་དང་། བདག་ལས་ཐ་
དད་པའོ། །ཐ་སྙད་ལྔ་ནི་མི་ཡིན། སྨྲ་ཤེས། དོན་གོ། །ཤེས་པ་རང་བཞིན་དུ་གནས། མ་
ནིང་དང་མཚན་གཉིས་པ་ཅན་མ་ཡིན་ཏེ། ལྐུགས་པ་ལ་མ་ཡིན། མི་མ་ཡིན་པའི་འགྲོ་བ་པ་
ལ་མ་ཡིན། མ་གོ་བ་ཉིད་མ་ཡིན་ནོ། །དེ་ལ་མ་ཡིན་ནོ་ཞེས་པ་དང་། སྤྱིར་བསྟན་པ་ལས།
མ་ནིང་དང་མཚན་གཉིས་པ་དག་ནི་དེ་དང་ལྡན་ཞེས་པ་རང་བཞིན་ཉམས་པ་དང་འདྲ་བར་
བཤད་པ་སྟེ་གོ་རིམ་བཞིན་ནོ། །ལུས་ཐ་མལ་པར་གནས་པ་ནི་ཊཱི་ཀ་ལས་རེག་པ་ལ་སོགས་
པ་ནི་ཐ་སྙད་ཀྱི་ཕྱིར་རྣམ་པར་བཞག་གོ་ཞེས་པའི་གནད་ཀྱིས་སོ། །བདག་ལས་ཐ་དད་པ་
ནི༑ དབེན་པར་མ་ཡིན་ཞེས་པས་གྲུབ་བོ། །གང་གིས་འབུལ་བའི་རྟེན་ནི། ཤེས་པ་རང་
བཞིན་དུ་གནས་པ་དང་། ལུས་ཐ་མལ་བར་གནས་པ་སྟེ་རང་བཞིན་ཉམས་པས་བྱས་པ་
ཉིད་ནི་ཞེས་པ་དང་། ལྟུང་བ་བསྐྱེད་པའི་རྟེན་ལུས་ཐ་མལ་པར་གནས་པ་དགོས་པར་
བཤད་པའི་གནད་ཀྱིས་སྦྱར་རོ། །གང་འབུལ་བའི་དངོས་པོ་ནི། བདག་ཉིད་ཀྱི་བསླབ་པ་
སྟེ་སྐབས་ཀྱིས་གྲུབ་བོ། །
གཉིས་པ་བསམ་པ་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བ་སྟེ་དབེན་པར་
འདུ་ཤེས་པ་མ་ཡིན་པས་སོ། །ཀུན་སློང་ནི་བསམ་པ་ཐག་པ་ནས་འབུལ་བར་འདོད་པ་རྒྱུན་
མ་ཆད་པ་སྟེ། མཛོད་འགྲེལ་ལས། བསམ་པ་ཐག་པ་ནས་སླར་ཕུལ་བ་དང་ཞེས་བཤད་

ཅིང་། བཞད་གད་ཀྱི་དངོས་པོས་ནི་གང་གིར་ཡང་མི་འགྱུར་ཞེས་པ་དང་། འོད་ལྡན་ལས།
གཏོང་བ་བློ་ཡིས་བཏང་བ་ནི་ཞེས་བཤད་ཅིང་། རྣམ་འབྱེད་ལས། གཏོང་པའི་སེམས་མེད་
པར་བསླབ་པ་འབུལ་བར་བྱེད་ན་བསླབ་པ་མ་ཕུལ་བར་བརྗོད་པར་བྱའོ་ཞེས་པ་དང་།
འདུན་པ་བཟློག་པའི་འོག་ཏུ་ན་ཞེས་པའི་གནད་ཀྱིས་སྦྱར་བ་སྟེ་གོ་རིམ་མོ། །གསུམ་པ་
སྦྱོར་བ་ནི། བསམས་པའི་དོན་ལ་ལུས་ངག་གང་ཡང་རུང་བས་འབུལ་བར་ཞུགས་པ་སྟེ།
འོད་ལྡན་ལས། གོ་བར་བྱེད་པ་ཐམས་ཅད་ཀྱིས། །བརྡ་ཕྲད་མི་ལ་གོ་བྱེད་ནའོ། །ཞེས་སོ། །
བཞི་པ་མཐར་ཐུག་ནི་ཕ་རོལ་པོས་དོན་གོ་བར་སྟེ་རང་གི་རྣམ་བཤད་ལས་གཞན་གྱིས་
རྟོགས་པར་གྱུར་ན་ཕུལ་བ་ཉིད་དུ་འགྱུར་རོ་ཞེས་སོ། །ལྔ་པ་ཕུལ་ཉམས་གཉིས་ཀྱི་ཁྱད་
པར་ལ། ཕུལ་བ་ནི་གཞུང་ན་གསལ་ལ། ཉམས་པར་བྱས་པ་ནི་རྣམ་འབྱེད་ལས་བསླབ་པ་
ཉམས་པར་བྱས་པ་ནི། དགེ་སྦྱོང་གི་ཚུལ་གཏོང་འདོད་པ་ན་དགེ་སློང་གི་དྲུང་དུ་སོང་སྟེ།
ཚངས་པར་སྤྱོད་པ་སྤྱད་དཀའ་འོ། །རབ་ཏུ་དབེན་པར་བྱ་དཀའ་འོ། །ཕ་མ་དང་ཕུ་ནུ་དང་
བུ་སྲིང་དྲན་ནོ། །བདག་ཁྱིམ་བཟང་པོ་དག་ཏུ་གཏོད་ཅིག་ཅེས་བྱ་བ་ལ་སོགས་པ་དགེ་སྦྱོང་
གི་ཚུལ་གཏོང་འདོད་པའི་ཚིག་བརྗོད་པར་བྱེད་པའོ་ཞེས་གསུངས་སོ། །
འོ་ན་ཕུལ་ཉམས་གཉིས་ཀྱི་ཁྱད་པར་ཅི་ཞེ་ན། རིག་བྱེད་གང་སྡོམ་པ་གཏོང་བ་དངོས་
སུ་གོ་བར་བྱེད་པ་ནི་ཕུལ་བ་ཡིན་ལ། བརྒྱུད་ནས་གོ་བར་བྱེད་པ་ནི་ཉམས་པ་བྱས་པ་སྟེ།
འོད་ལྡན་ལས། བཏང་བ་ཞེས་བྱ་བ་ཡང་གཏོང་བར་གསལ་བར་བྱེད་པ་གང་ཡང་རུང་
བས་འགྱུར་རོ། །བསླབ་པ་ཉམས་པར་མ་བྱས་པར་ཞེས་སྨོས་པ་ནི། གཏོང་བའི་རྒྱུ་ཡིན་
པར་བསྟན་པའི་ཕྱིར་རོ་ཞེས་སོ། །དྲུག་པ་དགག་སྒྲུབ་ཀྱི་བསླབ་པ་གང་ཡིན་བསྟན་པ་ནི་
བསླབ་པ་འབུལ་བ་འདི་ནི་སྤྱིར་བཏང་ལ་དགག་པའི་བསླབ་པ་ཡིན་ལ། དམིགས་བསལ་
ནི་ཕམ་པའི་རྒྱུ་ལ་ངེས་པར་འཇུག་པར་འགྱུར་ན། གང་ཟག་དེ་ལ་ནི་བསླབ་པ་འབུལ་བ་དེ་
སྒྲུབ་པའི་བསླབ་པ་སྟེ། བསྡུས་པ་ལས་ཇི་ལྟར་བྱས་ཀྱང་བསླབ་པ་བསྲུ་བར་མི་ནུས་པ་

མཐོང་ན་བསླབ་པ་འབུལ་བར་བྱའོ་ཞེས་སྒྲུབ་ཚིག་ཏུ་གསུངས་པ་ནི། དེའི་ཚེ་བསླབ་པ་མ་
ཕུལ་བར་ཉེས་སྤྱོད་ལ་ཞུགས་ན་ཕམ་པའི་ཉེས་པ་ཆེན་པར་འབྱུང་ལ། ཕུལ་ན་ཕམ་པར་མི་
འབྱུང་བའི་ཕྱིར་རོ། །
གཉིས་པ་ཡན་ལག་གི་དོན་ནི་རང་བཞིན་ཉམས་པས་བྱས་པ་ཞེས་པ་ལ་སོགས་
པའོ། །སྐབས་འདིར་རྣམ་འབྱེད་གཉིས་ཀ་ལས་ཁྲོས་ཤིང་ཁྲོ་བའི་ཟིལ་གྱིས་ནོན་པས་
བསླབ་པ་འབུལ་ན་བསླབ་པ་མ་ཕུལ་བར་བརྗོད་པར་བྱའོ་ཞེས་གསུངས་ཀྱང་། རྣམ་
འབྱེད་འགྲེལ་ལས། ཁྲོས་པས་བསླབ་པ་ཕུལ་བས་ཕུལ་བ་ཉིད་དུ་མི་འགྱུར་བར་མི་རིགས་
ཏེ། གཏོང་བར་འདོད་ན་ཆགས་པར་འགྱུར་བ་ལ་སོགས་པ་བཞིན་དུ་བསླབ་པ་གཏོང་བར་
འགྱུར་བའི་ཕྱིར་རོ། །གལ་ཏེ་ཁྲོས་པ་ན་གཏོང་བའི་སེམས་མེད་པར་བསླབ་པ་འབུལ་ན་ནི་
བསླབ་པ་མ་ཕུལ་བར་བརྗོད་པར་བྱའོ་ཞེས་བཤད་པ་དེ་རིགས་པར་བཟུང་ངོ་། །མའི་རྣམ་
འབྱེད་མ་མོ་ལས་ཁྲོས་པའི་དྲུང་དུ་བསླབ་པ་ཕུལ་ན་ཡང་བསླབ་པ་མ་ཕུལ་བར་བརྗོད་པར་
བྱའོ་ཞེས་གསུངས་པ་དེ་ཡང་དོན་མ་གོ་བ་ལ་དགོངས་ཞེས་རིགས་སོ། །སངས་རྒྱས་སམ་
ཞེས་པའི་སྐབས་འདིར་ཁ་ཅིག་ན་རེ་སྐྱབས་འགྲོ་བཏང་ན་སྡོམ་པ་ཡང་བཏང་བ་སྟེ། སངས་
རྒྱས་སམ་ཆོས་སམ་དགེ་འདུན་ནམ་ཞེས་གསུངས་པ་འདིས་ཤེས་ལ། མཛོད་ལས། གཞན་
ལའང་བསྙེན་གནས་ཡོད་མོད་ཀྱི། སྐྱབས་སུ་མ་སོང་པ་ལ་མེད་ཅེས་བཤད་པས་ཤེས་སོ་
ཞེས་ཟེར་རོ། །དེ་ལ་གནོད་བྱེད་ནི། དྲི་བ་རྒྱ་ཆེར་འགྲེལ་བ་ལས། །བསམ་པ་ཐག་པས་
དཀོན་ཅོག་གསུམ། །ཕྱིར་སྤོང་བ་ནི་བྱེད་པ་ལ། །སྡོམ་པ་མེད་པར་མི་འགྱུར་བ། །ཅི་ཕྱིར་
འདི་ལ་ལེན་བརྗོད་ཅིག །དེ་ལ་ལན་ནི་འདི་ཡིན་ཏེ། །དགེ་སློང་མ་ནག་མོས་དཀོན་མཆོག་
གསུམ་སྤོང་ངོ་ཞེས་སྨྲས་པ་ལས་དཀོན་མཆོག་གཏོང་བའི་ལྷག་མར་གསུངས་སོ་ཞེས་སོ། །
སྐྱབས་འགྲོ་བཏང་བའི་གང་ཟག་ཆོས་ཅན། སྡོམ་པ་ལས་དངོས་སུ་འདས་པའི་ལྟུང་བ་
བསྐྱེད་པ་ཁེགས་པར་ཐལ། སྡོམ་པ་མེད་པའི་ཕྱིར་ཏེ། རྟགས་ཁས་བླངས་སོ། །འདོད་ན་

མའི་རྣམ་འབྱེད་ལས། དགེ་སློང་མ་གང་དཀོན་མཆོག་གཏོང་ངོ་ཞེས་ཟེར་ན་ཉེས་བྱས་སུ་
འགྱུར་རོ། །བརྗོད་པ་གསུམ་པའི་མཐར་ནི་དགེ་འདུན་ལྷག་མར་འགྱུར་རོ་ཞེས་བཤད་དོ། །
སྒྲུབ་བྱེད་གཞིག་པ་ནི་འདིར་སངས་རྒྱས་འབུལ་ལོ་ཞེས་པ་དེ་བསླབ་པ་འབུལ་བ་གོ་བར་
བྱེད་པའི་མཚོན་བྱེད་དུ་བསྟན་པ་སྟེ། མཁན་པོ་འབུལ་ལོ་ཞེས་བསྟན་པ་བཞིན་ནོ། །
མཛོད་ལས་བཤད་པ་དེ་ནི་ཤེས་བཞིན་དུ་སྐྱབས་འགྲོ་མ་བྱས་པར་བསྙེན་གནས་ལེན་ན།
དེ་ལ་སྡོམ་པ་སྐྱེ་བ་མིན་ཞེས་བསྟན་པ་ཡིན་གྱི། སྐྱབས་འགྲོ་ཤོར་བས་སྡོམ་པ་འཆོར་བར་
བསྟན་པ་ནི་མ་ཡིན་ནོ། །བདག་ཁྱིམ་པར་བཟུང་དུ་གསོལ་ཞེས་པ་ནི་རབ་བྱུང་གི་སྡོམ་པ་
གཏོང་བ་སྟེ་དགེ་བསྙེན་གྱི་སྡོམ་པ་གཏོང་བར་མ་ངེས་པ་སྟེ་བསམ་པའི་དབང་གིས་སོ། །
དགེ་ཚུལ་དུ་བཟུང་དུ་གསོལ་ཞེས་པ་ནི་དགེ་སློང་གི་སྡོམ་པ་གཏོང་བ་སྟེ་དགེ་བསྙེན་དང་
དགེ་ཚུལ་གྱི་སྡོམ་པ་གཏོང་བར་མ་ངེས་པའོ། །
རང་གི་རྣམ་བཤད་ལས། ཟ་མའམ་མ་ནིང་ཉིད་དུ་དམ་བཅས་པ་སྡོམ་པ་ཐམས་
ཅད་འབུལ་བའོ་ཞེས་གསུངས་ཏེ། འོག་མ་རྣམས་ཀྱང་ཅི་རིགས་པར་སྦྱར་རོ། །ཟ་མ་ནི་གློ་
བུར་དུ་ཟ་མར་གྱུར་པ་དང་། དང་པོ་ནས་ཟ་མ་ཡིན་པ་གཉིས་ཏེ། གཞི་འགྲེལ་ལས། ཟ་མ་
ནི་རླིག་པ་ཕྱུང་བའི་ཉེས་པས་མཐུ་ཉམས་པའམ། ས་བོན་མེད་པའོ་ཞེས་པ་དང་། མེ་ཏོག་
ཕྲེང་རྒྱུད་ལས། གང་ཞིག་གྲོང་བའི་ཆོས་དག་ནི། ། ནུས་མེད་དེ་ནི་ཟ་མ་སྟེ། །ཞེས་སོ། །ཐ་
དད་དུ་གནས་པ་ནི་གཉིས་ཏེ། ལྟ་བའི་སྒོ་ནས་དང་ལོངས་སྤྱོད་ཀྱི་སྒོ་ནས་ཐ་དད་དུ་གནས་
པའོ། །དེ་ཡང་ལུང་གཞི་ལས་དགེ་སློང་དག་གཉིས་པོ་འདི་ནི་ཐ་དད་དུ་གནས་པ་ཡིན་ཏེ།
ཆོས་མ་ཡིན་པའི་ཕྱོགས་སུ་སོང་བ་དང་། དགེ་འདུན་གྱི་གནས་ནས་ཕྱུང་བའོ་ཞེས་
གསུངས་ཏེ། དེ་ལྟར་ལུང་མ་མོ་དང་གཞི་འགྲེལ་ལས་ཀྱང་བཤད་དོ། །རང་བཞིན་དུ་གནས་
པ་རྣམས་ཀྱིས་ལྷན་ཅིག་ཏུ་གནས་པར་མི་བྱ་བ་ནི་ཕམ་པ་བྱུང་བ་སྟེ། རྣམ་འབྱེད་ལས་ཕམ་
པར་གྱུར་པ་ཡིན་གྱིས་གནས་པར་མི་བྱའོ་ཞེས་གསུངས་པ་དང་། རྣམ་འབྱེད་འགྲེལ་ལས་

གནས་པར་མི་བྱ་བ་ནི་ཉམས་པའོ་ཞེས་བཤད་དོ། །ཕམ་པ་འཆབ་བཅས་ཀྱི་ཉམས་པའོ། །
འབུལ་བའི་ཚིག་དག་ཡིན་ཞེས་སྨོས་ན། སྤྲིངས་ཡིག་དང་ལག་བརྡའ་ལ་སོགས་པ་ལུས་ཀྱི་
རིག་བྱེད་ཀྱིས་ཕུལ་པར་འགྱུར་རམ་མི་འགྱུར་ཞེ་ན། རང་གི་རྣམ་བཤད་དང་ཊཱི་ཀ་ལས་
ལུས་ཀྱི་རྣམ་པར་རིག་བྱེད་ལས་ཀྱང་བསླབ་པ་ཕུལ་བར་འགྱུར་ཞེས་བཤད་དོ། །འོད་ལྡན་
ལས་ཀྱང་། གོ་བར་བྱེད་པ་ཐམས་ཅད་ཀྱིས། །བརྡ་ཕྲད་མི་ལ་གོ་བྱེད་ནའོ། །ཞེས་བཤད་
དོ༑ ༑འོ་ན་ལུང་མ་མོ་ལས། སྤྲིངས་ཡིག་དང་ལག་བརྡས་བསླབ་པ་འབུལ་ན་ཡང་བསླབ་པ་
མ་ཕུལ་བ་ཞེས་བྱའོ། །ཞེས་གསུངས་པ་དང་འགལ་ཞེ་ན། དེ་ནི་ཕ་རོལ་པོས་དོན་མ་གོ་པ་
ལ་དགོངས་སོ་ཞེས་རིགས་སོ། །བསླབ་པ་འབུལ་བའི་ལེའུའོ།། །།
གཉིས་པ་དགེ་སློང་ཕ་མའི་རྣམ་འབྱེད་སོ་སོར་བསྟན་པ་འདི་ལ་གཉིས་སྟེ། སྤྱིའི་
དོན་དང་སོ་སོའི་དོན་ཏོ། །དང་པོ་ལ་དགུ་སྟེ། ལྟུང་བ་སྡེ་ལྔ་པོ་རྣམས་ཀྱི་དབྱེ་བ་དང་། བསྡུ་
བ་དང་། མཚན་ཉིད་དང་། གྲངས་ངེས་པ་དང་། གོ་རིམ་ངེས་པ་དང་། སྒྲ་བཤད་པ་དང་།
འདས་ན་ཅིར་འགྱུར་དང་། བསྲུང་བའི་ཕན་ཡོན་དང་། མ་བསྲུངས་བའི་ཉེས་དམིགས་སོ། །
དང་པོ་ལ་གཉིས་ལས་དབྱེ་བའི་གཞི་ནི་རབ་བྱུང་གི་སོ་སོ་ཐར་པའི་སྡོམ་པ་ལས་འདས་
པའི་ལྟུང་བ་ཙམ་མོ། །དབྱེ་བའི་སྒོ་ནི་ངོ་བོ་ཐ་དད་ཀྱི་སྒོ་ནས་མི་འབྱེད་དེ། དངོས་དང་
མདོར་བསྡུས་ལ་བལྟོས་ནས། དཔག་ཏུ་མེད་པས་དབྱེ་བར་མི་ནུས་པའི་ཕྱིར་རོ། །འོ་ན་
གང་ཞེ་ན། སྡེ་ཚན་ཐ་དད་ཀྱི་སྒོ་ནས་ཕྱེ་ན། ལྟུང་བའི་སྡེ་ཚན་ལྔ་སྟེ། ཕམ་པ་དང་། དགེ་
འདུན་ལྷག་མ་དང་། ལྟུང་བྱེད་དང་། སོ་སོར་བཤགས་པར་བྱ་བ་དང་། ཉེས་བྱས་སོ་ཞེས་
པ་དང་། རྣམ་འབྱེད་ལས་བརྫུན་རྣམ་པ་ལྔ་སྟེ། གཞི་མེད་པར་ལྟུང་བ་སྡེ་ལྔས་གླེང་བའོ། །
ཞེས་པ་དང་། འདུལ་བ་བསྡུ་བ་ལས། ལྟུང་བའི་སྡེ་ཚན་ལྔ་སྟེ་ཞེས་པ་དང་། འོད་ལྡན་ལས།
ལྟུང་བ་རིགས་ལྔ་དག་ཏུ་འཇུག་པར་བྱེད་པ་ཡིན་པའི་ཕྱིར་ཞེས་བཤད་དོ། །སྡེ་ཚན་ལྔ་པོ་
དེར་སྦོམ་པོ་མི་འདུས་སོ་ཞེ་ན། ཕམ་ལྷག་གི་ན་སྨད་ཡིན་པས་ཕམ་ལྷག་གི་སྡེར་འདུས་ཏེ།

འོད་ལྡན་ལས། ཉེས་པ་སྦོམ་པོ་ནི་གཉིས་ཏེ། ཕམ་པ་ལས་བྱུང་བ་དང་། ལྷག་མ་ལས་བྱུང་
བའོ་ཞེས་བཤད་དོ། །བཙུན་པ་ངོ་བོ་ཉིད་མེད་པས། ལྟུང་བ་རིགས་ལྔ་ནི་ཕམ་པ་དང་།
ལྷག་མ་དང་སྦོམ་པོ་དང་ལྟུང་བྱེད་དང་། སོ་སོར་བཤགས་པར་བྱའོ་ཞེས་སྦོམ་པོའི་སྡེ་
བཤད་པ་ནི། བཤད་པ་ཙམ་དུ་ཟད་དེ་མི་འཐད་དོ། །མ་ངེས་པའི་ཆོས་གཉིས་ནི་སྡེ་ལྔ་པོ་
དེར་མ་འདུས་སམ་སྙམ་ན། འདུལ་བ་བསྡུ་བ་ལས། མ་ངེས་པ་གང་ཡིན་པ་དེ་ནི་ཕམ་པ་
ལ་སོགས་པ་དེ་དག་ཉིད་དུ་ཅི་རིགས་པར་འདུས་པར་རིག་པར་བྱའོ་ཞེས་གསུངས་ཏེ།
གསུམ་དུ་མ་ངེས་པའི་ཆོས་ནི་ཕམ་ལྷག་དང་ལྟུང་བྱེད་དུ་འདུས་ཏེ། གཉིས་སུ་མ་ངེས་པའི་
ཆོས་ནི་ལྷག་མ་དང་ལྟུང་བྱེད་དུ་འདུས་པའོ། །
གཉིས་པ་བསྡུ་བ་ལ་གཉིས་ཏེ། བསྡུ་བ་དངོས་དང་། ཞར་ལ་བྱུང་བའོ། །དང་པོ་ལ་
གསུམ་ལས། དང་པོ་བསམ་པ་དང་དངོས་པོའི་ཆ་ནས་བསྡུ་བ་ནི། ལྟུང་བ་ཐམས་ཅད་
གཉིས་སུ་འདུས་ཏེ། འདུ་ཤེས་གཙོ་བོ་དང་། དངོས་པོ་གཙོ་བོའོ། །དེའང་འོད་ལྡན་ལས།
བསླབ་པའི་གཞི་ནི་རྣམ་པ་གཉིས་ཏེ། འདུ་ཤེས་གཙོ་བོར་བྱ་བ་དང་། དངོས་པོ་གཙོ་བོར་
བྱ་བའོ་ཞེས་བཤད་དོ། །དངོས་པོ་གཙོ་བོ་ནི་མི་ཚངས་སྤྱོད་དང་འབྱིན་པ་གཉིས་ཀྱི་ལྟུང་བ་
ཡིན་ལ། འདུ་ཤེས་གཙོ་བོ་ནི་དེ་དག་ལས་གཞན་པའི་ལྟུང་བ་རྣམས་ཡིན་ཏེ། མི་ཚངས་
པར་སྤྱོད་པ་དང་ཁུ་བ་འབྱིན་པ་གཉིས་ལ་ནི་དེར་མ་ཟད་དོ་ཞེས་བཤད་དོ། །
གཉིས་པ་བྱེད་ལས་ཀྱི་ཆ་ནས་བསྡུ་བ་ནི། ལྟུང་བ་ཐམས་ཅད་གཉིས་སུ་འདུས་པ་སྟེ།
གསོ་བའི་ལྷག་མ་དང་བཅས་པ་དང་། ལྷག་མ་མེད་པའི་ལྟུང་བའོ། །དེ་ཡང་གཅིག་ལས་
འཕྲོས་པ་ལས་ཉེས་པ་གཉིས་ཏེ་ལྷག་མ་དང་བཅས་པ་དང་། ལྷག་མ་མ་ལུས་པའོ་ཞེས་
བཤད་དོ། །དེ་གཉིས་ནི་ཐུན་མོང་གི་ཕམ་པ་འཆབ་བཅས་དང་དེ་ལས་གཞན་པའི་ལྟུང་བ་
རྣམས་ཏེ་མས་རིམ་བཞིན་ནོ། །གསུམ་པ་ངོ་བོའི་ཆ་ནས་བསྡུ་བ་ནི་ལྟུང་བ་ཐམས་ཅད་
གཉིས་སུ་འདུས་ཏེ། རང་བཞིན་གྱིས་ཁ་ན་མ་ཐོ་བ་དང་། བཅས་པའི་ཁ་ན་མ་ཐོ་བའོ། །དེ་

ཡང་ལུང་རྣམ་འབྱེད་ལས། རང་བཞིན་དང་བཅས་པའི་ཁ་ན་མ་ཐོ་བ་གང་ཁས་བླངས་པ་དེ་
ཕྱིར་བཅོས་བྱེད་དུ་གཞུག་ཅེས་གསུངས་པ་དང་། འདུལ་བ་བསྡུ་བ་ལས། རང་བཞིན་ཁ་
ན་མ་ཐོ་དང་། བཅས་པའི་ཁ་ན་མ་ཐོ་དང་། ཞེས་གསུངས་པ་དང་། འོད་ལྡན་གྱི་རྩ་བ་ལས།
རང་བཞིན་ཁ་ན་མ་ཐོ་མ་གཏོགས་བསྒྲིམ། །བཅས་པའི་ཁ་ན་མ་ཐོ་བས་ཀྱང་བསྐྱང་། །
ཞེས་བཤད་དོ། །
གཉིས་པ་ཞར་ལ་བྱུང་བ་ནི་ཁ་ན་མ་ཐོ་བ་དེ་གཉིས་ཀྱི་ཁྱད་པར་གང་ཞེ་ན། འདི་ལ་
བཞི་སྟེ། གཞན་ལུགས་དགག་པ་དང་། རང་ལུགས་བཞག་པ་དང་། དེ་ལ་རྩོད་པ་སྤང་བ་
དང་། འཕྲོས་པའི་དོན་ཏོ། །དང་པོ་ནི། ཁ་ཅིག་ན་རེ། ཉོན་མོངས་པས་ཀུན་ནས་བསླང་
པའི་ལྟུང་བ་ནི་རང་བཞིན་གྱིས་ཁ་ན་མ་ཐོ་བ་ཡིན་ལ། ཉོན་མོངས་པས་ཀུན་ནས་མ་
བསླངས་པའི་ལྟུང་བ་ནི་བཅས་པའི་ཁ་ན་མ་ཐོ་བ་ཡིན་ཏེ། རྣམ་འབྱེད་འགྲེལ་ལས། རང་
བཞིན་གྱིས་ཁ་ན་མ་ཐོ་བ་ནི་ཉོན་མོངས་པ་ཅན་གྱི་སེམས་ལས་བྱུང་བ་སྟེ། ངོ་བོ་ཉིད་ཀྱིས་
སྐྱོན་ཆགས་པའི་ཕྱིར་རོ་ཞེས་བཤད་པས་ཤེས་སོ་ཟེར་རོ། །
དེ་དགག་པ་ལ་གཉིས་ཏེ། གནོད་བྱེད་བརྗོད་པ་དང་། སྒྲུབ་བྱེད་གཞིག་པའོ། །དང་
པོ་ནི། སོ་སོའི་སྐྱེ་བོས་བྱ་བ་མ་ཡིན་པ་བྱས་པའི་ལྟུང་བ་ཐམས་ཅད་ཆོས་ཅན། རང་བཞིན་
གྱི་ཁ་ན་མ་ཐོ་བ་ཡིན་པར་ཐལ། ངས་འདི་ལྟར་བྱའོ་ཞེས་བདག་ཏུ་འཛིན་པའི་ཉོན་མོངས་
པས་ཀུན་ནས་བསླང་པའི་ཕྱིར་རོ། །རྟགས་ཉམས་སུ་མྱོང་བས་གྲུབ་ཅིང་། ཁྱབ་པ་མ་གྲུབ་
ན་དམ་བཅའ་ཉམས་སོ། །འདོད་ན་འོད་ལྡན་ལས་འཕགས་པ་ཉེ་སྦས་ཀྱིས་ནི་མྱོས་པར་
འགྱུར་བའི་ཁུ་བ་བཅས་པའི་ཁ་ན་མ་ཐོ་བ་དང་བཅས་པ་ཡིན་ཡང་ཤིན་ཏུ་སྨད་པ་ཡིན་ཏེ་
ཞེས་བཤད་དོ། །
གཉིས་པ་སྒྲུབ་བྱེད་གཞིག་པ་ནི་རྣམ་འབྱེད་འགྲེལ་ལས་བཤད་པ་དེ་མི་དགེ་བ་ཡིན་
པའི་ཉོན་མོངས་པ་ལ་དགོངས་པ་ཡིན་ཏེ། ངོ་བོ་ཉིད་ཀྱིས་སྐྱོན་ཆགས་པའི་ཕྱིར་རོ། །ཞེས་

གསུངས་པས་སོ། །ཉོན་མོངས་པ་མི་དགེ་བ་ཡིན་པ་ནི་ཞེ་སྡང་ལྟ་བུའོ། །ཉོན་མོངས་པ་
ལུང་མ་བསྟན་ཡིན་པ་ནི་བདག་ཏུ་འཛིན་པ་ལྟ་བུའོ། །ཁ་ཅིག་ན་རེ། རྐྱེན་ལ་ལྟོས་ཏེ་གནང་
བ་མི་འབྱུང་བ་ནི་རང་བཞིན་གྱི་ཁ་ན་མ་ཐོ་བ་ཡིན་ལ། རྐྱེན་ལ་བལྟོས་ཏེ་གནང་བ་འབྱུང་
བ་ནི་བཅས་པའི་ཁ་ན་མ་ཐོ་བ་སྟེ། རང་བཞིན་ཁ་ན་མ་ཐོ་མ་གཏོགས་བསྒྲིམ། །བཅས་
པའི་ཁ་ན་མ་ཐོ་བས་ཀྱང་བསྐྱང་། །ཞེས་པ་དང་། ཞུ་བ་ལས། བཙུན་པ་ནད་པ་ལ་ཅི་འཚལ་
བར་བགྱི། ཨུ་པ་ལི་རང་བཞིན་གྱི་ཁ་ན་མ་ཐོ་བ་མ་གཏོགས་པ་གང་གིས་ནད་སོས་པར་
གྱུར་པ་དེ་དག་བྱིན་ཅིག་ཅེས་གསུངས་པ་དང་། མཛོད་འགྲེལ་ལས། ཉན་ཐོས་མངོན་པ་
པས་ཆང་བཅས་པའི་ཁ་ན་མ་ཐོ་བ་དང་བཅས་པ་ཡིན་ཏེ། ཆང་མཁུར་བར་བསྲེལ་བ་དང་
ལུས་ལ་བྱུག་པ་གནང་བའི་ཕྱིར་ཞེས་བཅས་པ་ཡིན་པའི་སྒྲུབ་བྱེད་དུ་གནང་བ་གཏན་
ཚིགས་སུ་བཀོད་པས་ཀྱང་ཤེས་སོ་ཞེས་ཟེར་རོ། །
དེ་དགག་པ་ལ་གཉིས་ཏེ། གནོད་བྱེད་བརྗོད་པ་དང་། སྒྲུབ་བྱེད་གཞིག་པའོ། །དང་
པོ་ནི། ཆང་གི་དྲི་རོ་མངོན་པར་གྱུར་པའི་ཆང་འཐུང་བའི་ལྟུང་བ་ཆོས་ཅན། བཅས་པའི་ཁ་
ན་མ་ཐོ་བ་མ་ཡིན་པར་ཐལ། རྐྱེན་ལ་བལྟོས་ཏེ་གནང་བ་མི་འབྱུང་བའི་ཕྱིར་རོ། །རྟོགས་
གཞུང་གིས་གྲུབ་སྟེ་བཀག་པ་མངོན་ཤེས་ཀྱི་ཊི་ཀ་ལས་བཀག་པ་ཞེས་བྱ་བ་ནི་སྲོག་ལ་བབ་
ཀྱང་གཞི་འདི་རྣམ་པ་ཐམས་ཅད་དུ་མི་བྱའོ་ཞེས་བྱ་བ་སྟེ། ང་ལ་སྟོན་པར་སྨྲ་བ་རྣམས་ཀྱིས་
ཐ་ན་རྩྭའི་མཆོག་མས་ཀྱང་ཆང་མི་བཏུང་ངོ་ཞེས་གསུངས་པ་དང་། སྲོག་གཅོད་པ་ལ་
སོགས་པ་རང་བཞིན་གྱི་ཁ་ན་མ་ཐོ་བ་དང་བཅས་པར་མི་བྱའོ་ཞེས་གསུངས་སོ། །ཁྱབ་པ་
ཁས་བླངས་སོ། །འདོད་ན། འོད་ལྡན་ལས། འཕགས་པ་ཉེ་སྦས་ཀྱིས་ནི་མྱོས་པར་འགྱུར་
བའི་ཁུ་བ་བཅས་པའི་ཁ་ན་མ་ཐོ་བ་དང་བཅས་པ་ཡིན་ཡང་ཤིན་ཏུ་སྨད་པ་ཡིན་ཏེ་ཞེས་པ་
དང་། མཛོད་འགྲེལ་ལས། ཇི་ལྟར་མྱོས་པར་འགྱུར་བ་འཐུང་བ་བཅས་པའི་ཁ་ན་མ་ཐོ་བ་
ཡིན་པར་ཤེས་ཞེ་ན། རང་བཞིན་གྱི་ཁ་ན་མ་ཐོ་བའི་མཚན་ཉིད་མེད་པའི་ཕྱིར་རོ་ཞེས་

བཤད་དོ། སྒྲུབ་བྱེད་གཞིག་པ་ནི་བསླབ་པའི་གཞི་གང་ཞིག་རྐྱེན་ལ་བལྟོས་ཏེ་གནང་བ་
ཡོད་པ་ལ་བཅས་པ་ཡིན་པས་ཁྱབ་ཀྱང་། གནང་བ་མེད་པ་ལ་རང་བཞིན་གྱི་ཁ་ན་མ་ཐོ་བ་
ཡིན་པའི་ཁྱབ་པ་མེད་དེ། ཆང་འཐུང་བའི་ཁ་ན་མ་ཐོ་བ་བཞིན་ནོ། །ཆང་མཁུར་བར་བསྲེལ་
བ་དང་ལུས་ལ་བྱུག་པར་གནང་བ་དེ་ཆང་གི་གཞི་ལ་གནང་བ་ཙམ་ཡིན་གྱི་ཆང་འཐུང་བའི་
ངོ་བོ་གནང་བ་མ་ཡིན་ནོ། །གལ་ཏེ་གཞི་ལ་གནང་བས་ངོ་བོ་གནང་བའི་གོ་ཆོད་ན་ནི།
དགེ་སློང་གིས་སྲོག་གཅོད་པ་གནང་བར་ཐལ། སེམས་ཅན་ལ་མཚོན་འདེབས་པ་གནང་
བའི་ཕྱིར་ཏེ། གཏར་ཁ་བྱེད་པ་གནང་བའི་ཕྱིར་རོ་ཞེས་མགོ་མཚུངས་སོ། །
ཁ་ཅིག་ན་རེ། ལྟུང་བ་ཐམས་ཅད་སྡིག་པ་ཡིན་ལ། རྟེན་ཁྱིམ་པ་དང་ཐུན་མོང་དུ་
སྡིག་ཏུ་འགྱུར་བ་དེ་རང་བཞིན་གྱི་ཁ་ན་མ་ཐོ་བ་ཡིན་ལ། རབ་ཏུ་བྱུང་བ་ཁོ་ན་ལ་སྡིག་ཏུ་
འགྱུར་བ་དེ་བཅས་པའི་ཁ་ན་མ་ཐོ་བ་ཡིན་ནོ། །དེའང་བཅས་པའི་ཁ་ན་མ་ཐོ་བ་སྡིག་ཡིན་
པར་ནི་ལུང་རིགས་གཉིས་ལས། ལུང་སྡེ་སྣོད་གསུམ་ཀས་གྲུབ་སྟེ། །མདོ་སྡེ་གསེར་འོད་
དམ་པ་ལས། །རང་བཞིན་ཁ་ན་མ་ཐོ་དང་། །བཅས་པའི་སྡིག་པ་གང་བགྱིས་པ། །ཞེས་པ་
དང་། ལྕི་ཡང་བསྟན་པའི་མདོ་ལས། ཉེས་བྱས་གཅིག་གིས་ཀྱང་རྒྱལ་ཆེན་རིགས་བཞིའི་
ལྷའི་ཚེ་ཚད་དང་མཉམ་པར་དམྱལ་བར་སྐྱེ་བར་གསུངས་པ་དང་། འདུལ་བ་ལུང་རྣམ་
འབྱེད་ལས་ཀྱང་། སྲེག་པར་བྱེད། འཚེད་པར་བྱེད། ལྟུང་བར་བྱེད་པའོ་ཞེས་གསུངས་པ་
དང་། འོད་ལྡན་དུ། གཏམ་གྱི་གཞི་ཁུངས་སུ་དྲངས་ནས་ལྟུང་བ་ནི་རྣམ་པར་རིག་བྱེད་ཉིད་
དང་གཟུགས་ཅན་ཉིད་དུ་བསྟན་པའི་ཕྱིར་ཞེས་བཤད་པས་ཀྱང་གྲུབ་སྟེ། ལྟུང་བ་གཟུགས་
ཡིན་པ་དེ་ཡང་རིག་བྱེད་མ་ཡིན་པའི་གཟུགས་ཡིན་དགོས་ལ། རིག་བྱེད་མ་ཡིན་པའི་
གཟུགས་ལུང་མ་བསྟན་མི་སྲིད་ཅིང་ལྟུང་བ་དགེ་བའི་གཟུགས་ཡིན་པ་མི་སྲིད་པས་ལྟུང་བ་
མི་དགེ་བའི་གཟུགས་ཡིན་པར་གྲུབ་བོ། །མངོན་པ་མཛོད་ཀྱི་འགྲེལ་བཤད་ལས་ཀྱང་།
བཅས་པའི་ཁ་ན་མ་ཐོ་བ་ནི་བཀག་པས་སྡིག་ཏུ་གྱུར་པ་སྟེ་ཞེས་པས་གྲུབ་ལ། རིགས་པས་

ཀྱང་གྲུབ་སྟེ་བཅས་པ་རྣམས་མ་བསྲུངས་པ་ལ་སྡིག་པ་མི་འབྱུང་ན། བསྲུངས་པ་ལ་ཡང་
བསོད་ནམས་མི་འབྱུང་བར་མགོ་མཚུངས་པར་འགྱུར་ཞེས་ཟེར་རོ། །
དེ་དགག་པ་ལ་གཉིས་ཏེ་གནོད་བྱེད་བརྗོད་པ་དང་། སྒྲུབ་བྱེད་གཞིག་པའོ། །དང་
པོ་ལ་གཉིས་ལས། ལུང་གི་གནོད་བྱེད་ནི། གཅིག་ལས་འཕྲོས་པ་ལས་ཉེས་པ་གཉིས་ཏེ།
མི་དགེ་བ་དང་ལུང་དུ་མ་བསྟན་པའོ་ཞེས་ལྟུང་བ་ལུང་མ་བསྟན་ཡོད་པར་གསུངས་པ་དང་
འགལ་ལོ། །མངོན་པ་གོང་འོག་གཉིས་ཀ་ལས། མི་དགེ་བ་རིགས་བཞིར་གསུངས་པ་
ལས། དོན་དམ་པའི་མི་དགེ་བ་ནི་འཁོར་བ་ཐམས་ཅད་དོན་དམ་པའི་མི་དགེ་བ་སྟེ། སྡུག་
བསྔལ་དང་ཉོན་མོངས་པ་དང་ལས་མི་དགེ་བ་དང་ལས་ལུང་མ་བསྟན་དང་དགེ་བ་ཟག་
བཅས་རྣམས་ཀྱང་དོན་དམ་པའི་མི་དགེ་བ་ཡིན་ནོ། །ངོ་བོ་ཉིད་ཀྱི་མི་དགེ་བ་ནི་ཞེ་སྡང་ལ་
སོགས་པ་སྟེ། །ངོ་བོ་ཉིད་ཀྱིས་མི་དགེ་བའི་ངོ་བོར་སྐྱེས་པའི་སེམས་བྱུང་རྣམས་ཡིན་ནོ། །
མཚུངས་པར་ལྡན་པས་མི་དགེ་བ་ནི། སེམས་བྱུང་ཞེ་སྡང་དང་མཚུངས་པར་ལྡན་པའི་
སེམས་ཀྱང་མཚུངས་པར་ལྡན་པས་མི་དགེ་བ་ཡིན་ལ། ཞེ་སྡང་དང་མཚུངས་ལྡན་དུ་སྐྱེས་
པའི་ཚོར་བ་དང་སེམས་པ་ལ་སོགས་པ་སེམས་བྱུང་གཞན་རྣམས་ཀྱང་མཚུངས་པར་ལྡན་
པས་མི་དགེ་བ་ཡིན་པ་ལྟ་བུའོ། །ཀུན་ནས་སློང་བའི་མི་དགེ་བ་ནི་ཞེ་སྡང་ལ་སོགས་པས་
ཀུན་ནས་བསླབ་བའི་ལུས་ངག་གི་བྱ་བ་རྣམས་ཏེ། ལུས་ཀྱི་ལས་བརྡེག་པ་ལ་སོགས་པ་
དང་ངག་གི་ལས་ཚིག་རྩུབ་མོ་སྨྲ་བ་ལ་སོགས་པ་རྣམས་ནི་ཀུན་ནས་བསླབ་བའི་དབང་
གིས་མི་དགེ་བ་ཡིན་ནོ། །དེ་ལྟར་ན་ལྟུང་བ་ཐམས་ཅད་དོན་དམ་པའི་མི་དགེ་བ་ཡིན་མོད་ཀྱི།
སྐབས་འདིར་དོན་དམ་པའི་མི་དགེ་བ་ཡིན་མིན་དཔྱོད་པ་མ་ཡིན་གྱི། སྡིག་པ་མི་དགེ་བ་
ཡིན་མིན་དཔྱོད་པའི་སྐབས་ཡིན་པས། ལྟུང་བ་ཐམས་ཅད་སྡིག་པ་མི་དགེ་བ་ཡིན་པར་མི་
རིགས་ཏེ། ལུང་ལས་ལྟུང་བ་ལུང་མ་བསྟན་ཡོད་པར་གསུངས་པ་དང་འགལ་བའི་ཕྱིར་རོ། །
ལུང་ལ་བརྟེན་པའི་རིགས་པའི་གནོད་བྱེད་ལ་གཉིས་ལས། གནོད་བྱེད་དང་པོ་ནི། དགྲ་

བཅོམ་པ་ལ་སྡིག་པ་མི་དགེ་བ་འབྱུང་སྲིད་པར་ཐལ། བཅས་འགལ་གྱི་ལྟུང་བ་འབྱུང་སྲིད་
པའི་ཕྱིར་རོ། །དེ་གང་གིས་གྲུབ་ན། གཏམ་གྱི་གཞི་ལས། བཙུན་པ་དགྲ་བཅོམ་པ་དག་
དགེ་བའི་སེམས་ཀྱིས་ནོངས་པར་འགྱུར་རམ། ལུང་དུ་མ་བསྟན་པའི་སེམས་ཀྱིས་ནོངས་
པར་འགྱུར། ཨུ་པ་ལི་དགྲ་བཅོམ་པ་ཉེས་པ་བྱེད་ན་ཐམས་ཅད་ཀྱང་ལུང་དུ་མ་སྟོན་པའི་
སེམས་ཀྱིས་ཉེས་པར་འགྱུར་བ་ཞེས་བྱའོ་ཞེས་གསུངས་པས་སོ། །ཁྱབ་པ་མེད་ན་དམ་
བཅའ་ཉམས་སོ། །འདོད་ན་འཕགས་པ་དགྲ་བཅོམ་པ་ཡིན་པ་དང་འགལ་ལོ། །གནོད་
བྱེད་གཉིས་པ་ནི་སོ་སོའི་སྐྱེ་བོའི་ཤེས་བཞིན་མ་ཡིན་པས་ཞུགས་པའི་ལྟུང་བ་ཆོས་ཅན།
སྡིག་པ་ཡིན་པར་ཐལ། ལྟུང་བ་ཡིན་པའི་ཕྱིར་རོ། །ཁྱབ་པ་མེད་ན་ལྟུང་བ་ཐམས་ཅད་སྡིག་
པ་ཡིན་པར་འདོད་པ་ཉམས་སོ། །འདོད་ན་གཏམ་གྱི་གཞི་ལས། སངས་རྒྱས་ཀྱི་བསྟན་པ་
ལ་མ་བསམས་བཞིན་དུ་འདྲལ་བར་བྱེད་པ་ནི་ལུང་དུ་མ་བསྟན་པའོ་ཞེས་པ་དང་། ལུང་
གཞི་ལས། ལུང་དུ་མ་བསྟན་པ་གང་ཞེ་ན། སངས་རྒྱས་ཀྱི་བསླབ་པ་བཅས་པ་དང་། དགེ་
འདུན་གྱི་ཁྲིམས་སུ་བཅས་པའི་ཆེད་དུ་མ་བསམས་པར་འདས་པ་གང་ཡིན་པ་དེ་ནི་ལུང་དུ་
མ་བསྟན་པའོ་ཞེས་གསུངས་སོ། །
གཉིས་པ་སྒྲུབ་བྱེད་གཞིག་པ་ནི་བཅས་པའི་ཁ་ན་མ་ཐོ་བ་སྡིག་པ་ཡིན་པར་བཤད་
པ་ཐམས་ཅད་ཁྱད་གསོད་ལ་སོགས་པ་ཀུན་སློང་གློ་བུར་བ་དང་འབྲེལ་བ་ལ་དགོངས་པ་
ཡིན་ཏེ། ལྕི་ཡང་བསྟན་པའི་མདོ་ལས། །ཁྱད་དུ་གསོད་པའི་རྒྱུ་རྐྱེན་གྱིས། །ཚེ་ཡི་དུས་
བྱས་ངན་འགྲོར་ལྟུང་། །ཞེས་པ་དང་། དེ་ཉིད་ལས་སངས་རྒྱས་ཀྱི་བཀའ་ཁྱད་དུ་བསད་
ཅིང་ངོ་ཚ་བ་མེད་པ་དང་ཁྲེལ་མེད་པས་ཞུགས་ན་ཞེས་པ་དང་། མཛོད་ཀྱི་འགྲེལ་བཤད་
ལས་ཀྱང་བཅས་པའི་ཁ་ན་མ་ཐོ་བ་ནི་བཀག་པས་སྡིག་ཏུ་གྱུར་པ་སྟེ་ཞེས་པའི་རྒྱུ་མཚན་དུ།
བཅོམ་ལྡན་འདས་ཀྱི་བསྟན་པ་ལ་མ་གུས་པའི་ཕྱིར་རོ་ཞེས་བཤད་པས་སོ། །དེའང་བསླབ་
པ་ཁྱད་དུ་གསོད་ཅིང་བཅས་པ་ལས་འདས་ན་ཁྱད་དུ་གསོད་པའི་ཆ་ནས་ཉེས་བྱས་གཞན་

ཞིག་བསྐྱེད་ལ། ཁྱད་དུ་གསོད་པའི་ཉེས་བྱས་དེ་རང་བཞིན་གྱི་ཁ་ན་མ་ཐོ་བ་ཡིན་པ་ལ་
དགོངས་ནས་བཅས་པའི་ཁ་ན་མ་ཐོ་བ་སྡིག་ཡིན་པར་གསུངས་སོ། །ཞེ་སྡང་གིས་ས་རྐོ་བ་ལ་
སོགས་པ་ལ་དེ་བཞིན་ནོ། །རིགས་པའི་སྒྲུབ་བྱེད་དེ་ཡང་མ་ངེས་ཏེ། བཅས་པ་མ་བསྲུངས་
པ་ལ་སྡིག་པ་མི་འབྱུང་ཡང་བསྲུངས་པ་ལ་བསོད་ནམས་འབྱུང་ན་ཅི་འགལ་ཏེ། གཞན་དུ་
ན་དུས་ཁྱད་པར་ཅན་ཚེས་བརྒྱད་ཚེས་བཅོ་ལྔའི་ནུབ་མོ་ཆོས་བཤད་ཉན་བྱ་བར་བཅས་པ་
ཆོས་ཅན། དེའི་ཚེ་ནད་པའི་ཆོས་བཤད་ཉན་བྱས་པ་ལ་བསོད་ནམས་མི་འབྱུང་བར་ཐལ།
དེའི་ཚེ་ནད་པས་ཆོས་བཤད་ཉན་མ་བྱས་པ་ལ་སྡིག་པ་མི་འབྱུང་བའི་ཕྱིར་ཏེ། ནད་པས་དེ་
མ་བྱས་པ་ལ་ནི་ཉེས་པ་མེད་དེ་ཞེས་སོ། །གཞན་ཡང་དགེ་སློང་གིས་ཉིན་རེ་བཞིན་དུ་རྟག་
པར་དགྲ་བཅོམ་པ་ལྔ་བརྒྱ་ལ་མཆོད་སྟོན་བྱས་ཀྱང་བསོད་ནམས་མི་འབྱུང་བར་ཐལ། ཉིན་
རེ་བཞིན་དུ་དེ་ལྟར་མི་བྱེད་པའི་སྡིག་པ་མི་འབྱུང་བའི་ཕྱིར་རོ། །ཁྱབ་པ་མེད་ན་མ་བྱས་པ་
ལ་སྡིག་པ་མི་འབྱུང་ན། བྱས་པ་ལ་ཡང་བསོད་ནམས་མི་འབྱུང་བར་མཚུངས་སོ་ཞེས་དམ་
བཅས་པ་ཉམས་སོ། །
གཉིས་པ་རང་ལུགས་བཞག་པ་ནི། བླ་མ་རྣམས་གསུང་མཐུན་པར། འདིར་ཁྱད་
པར་གསུམ་ལས། རྒྱུའི་ཁྱད་པར་ནི། རྒྱུ་མི་དགེ་བས་ཀུན་ནས་བསླངས་པའི་ལྟུང་བ་ནི་
རང་བཞིན་གྱི་ཁ་ན་མ་ཐོ་བ་ཡིན་ལ། རྒྱུ་དགེ་བའམ་ལུང་མ་བསྟན་གྱིས་ཀུན་ནས་བསླངས་
པའི་ལྟུང་བ་ནི་བཅས་པའི་ཁ་ན་མ་ཐོ་བ་སྟེ། གཏམ་གྱི་གཞི་ལས་དགེ་སློང་དགེ་བའི་སེམས་
དང་ལྡན་པས་ནོངས་པར་འགྱུར་རམ་མི་དགེ་བའི་སེམས་དང་ལུང་དུ་མ་སྟོན་པའི་སེམས་
དང་ལྡན་པས་ནོངས་པར་འགྱུར། བཀའ་སྩལ་པ་དགེ་སློང་དགེ་བའི་སེམས་དང་མི་དགེ་
བའི་སེམས་དང་ལུང་དུ་མི་སྟོན་པའི་སེམས་ཀྱིས་ཉེས་པར་འགྱུར་བ་ཡོད་དོ་ཞེས་གསུངས་
སོ༑ ༑ངོ་བོའི་ཁྱད་པར་ནི་རང་གི་ངོ་བོ་མི་དགེ་བ་དང་བདག་གཅིག་པའི་ལྟུང་བ་ནི་རང་བཞིན་
གྱི་ཁ་ན་མ་ཐོ་བ་ཡིན་ལ། རང་གི་ངོ་བོ་ལུང་མ་བསྟན་དང་བདག་གཅིག་པའི་ལྟུང་བ་བཅས་

པའི་ཁ་ན་མ་ཐོ་བ་སྟེ། གཏམ་གྱི་གཞི་ལས། ནོངས་པའི་དགེ་བ་ཞེས་བགྱིའམ། མི་དགེ་བ་
ཞེས་བགྱིའམ། ལུང་དུ་མི་སྟོན་པ་ཞེས་བགྱི། ཉེས་པ་མི་དགེ་བ་ཞེས་བྱ། ལུང་དུ་མ་བསྟན་
པ་ཞེས་ཀྱང་བྱའོ་ཞེས་གསུངས་སོ། །འབྲས་བུའི་ཁྱད་པར་ནི། རྣམ་པར་སྨིན་པའི་འབྲས་
བུ་ཡིད་དུ་མི་འོང་བ་འབྱིན་པའི་ནུས་པ་དང་ལྡན་པའི་ལྟུང་བ་ནི་རང་བཞིན་གྱི་ཁ་ན་མ་ཐོ་བ་
ཡིན་ལ། རྣམ་པར་སྨིན་པའི་འབྲས་བུ་ཡིད་དུ་མི་འོང་བ་འབྱིན་པའི་ནུས་པ་དང་མི་ལྡན་པའི་
ལྟུང་བ་ནི་བཅས་པའི་ཁ་ན་མ་ཐོ་བ་སྟེ། གཏམ་གྱི་གཞི་ལས་ནོངས་པ་རྣམ་པར་སྨིན་པ་ཞེས་
བགྱིའམ་རྣམ་པར་སྨིན་པ་ཞེས་ཀྱང་བྱ། རྣམ་པར་མི་སྨིན་པ་ཞེས་ཀྱང་བྱའོ་ཞེས་ཀྱང་བྱའོ་
ཞེས་གསུངས་པས་ཤེས་སོ་ཞེས་གསུངས་སོ། །
དེ་རྣམས་ལ་ཡང་རྣམ་པར་དཔྱད་པར་བྱ་སྟེ། རྒྱུའི་ཁྱད་པར་ལ་རྣམ་པར་དཔྱད་ན་
གལ་ཏེ་བཅས་ལྡན་དགེ་སློང་གིས་དགེ་བའི་སེམས་ཀྱིས་ཀུན་ནས་བསླངས་ནས་མ་བསད་
པ་ཆོས་ཅན། སྡིག་པ་མཚམས་མེད་ཅན་གྱི་ལྟུང་བ་འབྱུང་བ་ཁེགས་པར་ཐལ། དགེ་བའི་
སེམས་ཀྱིས་ཀུན་ནས་བསླང་བ་ཡིན་པའི་ཕྱིར་རོ། །ཁྱབ་པ་མེད་ན། དགེ་བས་ཀུན་ནས་
བསླངས་པའི་ལྟུང་བ་དེ་བཅས་པའི་ཁ་ན་མ་ཐོ་བ་ཡིན་པར་འདོད་པ་ཉམས་སོ། །འདོད་ན་
གཏམ་གྱི་གཞི་ལས། དགེ་སློང་གིས་དགེ་བའི་སེམས་ཀྱིས་མ་སྲོག་དང་ཕྲལ་ན་ཕམ་པའི་
ཉེས་པར་ཡང་འགྱུར་ལ། མཚམས་མེད་པའི་ལས་སུ་ཡང་འགྱུར་བ་ཡོད་དེ། འདི་ལྟར་དགེ་
སློང་གི་མ་ཞིག་ན་དབུ་ཅན་ཡུན་རིང་ཞིག་ནས་སྡུག་བསྔལ་གྱིས་དྲག་ཏུ་གཟིར་ཞིང་།
གནོད་པ་ཆེར་གྱུར་པ་མྱོང་བ་དེ་ལ་སྙིང་རྗེའི་བསམ་པ་དེ་ལྟ་བུའི་རྐྱེན་གྱིས་མ་སྲོག་དང་
ཕྲལ་ན་ཕམ་པའི་ཉེས་པར་ཡང་འགྱུར་ལ། མཚམས་མེད་པའི་ལས་སུའང་འགྱུར་རོ་ཞེས་
གསུངས་ལ། དེ་ནི་དྲི་བ་རྒྱ་ཆེ་འགྲེལ་པ་ལས་ཀྱང་བཤད་དོ། །དེ་ལྟར་མ་བསད་པའི་སྡིག་
པ་མཚམས་མེད་འབྱུང་བ་ནི། མཛོད་ལས། ཀུན་སློང་ལ་རབ་ཏུ་འཇུག་བྱེད་དང་རྗེས་སུ་
འཇུག་བྱེད་གཉིས་སུ་གསུངས་པས་འདིར་རབ་ཏུ་འཇུག་བྱེད་སྙིང་རྗེའི་བསམ་པས་ཀུན་

ནས་བསླང་ཡང་། རྗེས་སུ་འཇུག་བྱེད་ནི་ཉན་ཐོས་ཀྱི་ལུགས་ཀྱིས་སྲོག་གཅོད་འདོད་དེ་མི་
དགེ་བའི་བསམ་པ་ཡིན་པས། སྐབས་འདིར་དངོས་ཀྱི་ཀུན་སློང་མ་གསོད་པར་འདོད་པའི་
བསམ་པས་ཀུན་ནས་བསླངས་ཏེ་མ་བསད་པ་ཡིན་པས་སྡིག་པ་མཚམས་མེད་འབྱུང་ངོ་། །
ངོ་བོའི་ཁྱད་པར་ལ་རྣམ་པར་དཔྱད་ན་བཅས་པའི་ཁ་ན་མ་ཐོ་བ་ཆོས་ཅན། རང་བཞིན་གྱི་
ཁ་ན་མ་ཐོ་བ་ཡིན་པར་ཐལ། རང་གི་ངོ་བོ་མི་དགེ་བ་དང་བདག་གཅིག་པའི་ལྟུང་བ་ཡིན་
པའི་ཕྱིར་ཏེ། རང་གི་ངོ་བོ་དོན་དམ་པའི་མི་དགེ་བ་དང་བདག་གཅིག་པའི་ལྟུང་བ་ཡིན་
པའི་ཕྱིར་རོ་སྙམ་མོ། །མདོར་ན་ཁ་ན་མ་ཐོ་བ་འདི་གཉིས་ཀྱི་རྒྱུའི་ཁྱད་པར་ནི་དངོས་ཀྱི་
ཀུན་སློང་ལས་མི་དགེ་བའི་བསམ་པས་ཀུན་ནས་བསླང་བའི་ལྟུང་བ་ནི་རང་བཞིན་གྱི་ཁ་ན་
མ་ཐོ་བ་ཡིན་ལ། དངོས་ཀྱི་ཀུན་སློང་དེ་དགེ་བའམ་ལུང་མ་བསྟན་གྱི་བསམ་པས་ཀུན་ནས་
བསླང་བའི་ལྟུང་བ་ནི་བཅས་པའི་ཁ་ན་མ་ཐོ་བ་ཡིན་ནོ། །འདི་གཉིས་ཀྱི་ངོ་བོའི་ཁྱད་པར་
ནི་ལས་མི་དགེ་བ་དང་ངོ་བོ་གཅིག་པའི་ལྟུང་བ་ནི་རང་བཞིན་གྱི་ཁ་ན་མ་ཐོ་བ་ཡིན་ལ།
ལས་ལུང་མ་བསྟན་དང་ངོ་བོ་གཅིག་པའི་ལྟུང་བ་ནི་བཅས་པའི་ཁ་ན་མ་ཐོ་བ་ཡིན་ནོ། །
འདི་གཉིས་ཀྱི་འབྲས་བུའི་ཁྱད་པར་ནི་རང་གི་ངོ་བོའི་ཆ་ནས་རྣམ་པར་སྨིན་པའི་འབྲས་བུ་
ཡིད་དུ་མི་འོང་བ་འབྱིན་པའི་ནུས་པ་ཡོད་པའི་ལྟུང་བ་ནི་རང་བཞིན་གྱི་ཁ་ན་མ་ཐོ་བ་ཡིན་ལ།
རང་གི་ངོ་བོའི་ཆ་ནས་རྣམ་པར་སྨིན་པའི་འབྲས་བུ་ཡིད་དུ་མི་འོང་བ་འབྱིན་པའི་ནུས་པ་མེད་
པའི་ལྟུང་བ་ནི་ཁ་ན་མ་ཐོ་བ་ཡིན་ནོ། །དེ་རྣམས་ཀྱི་ལུང་ནི་གཏམ་གྱི་གཞི་ལས་གསུངས་པ་
གང་དུ་བཤད་ཟིན་ཏོ། །
གསུམ་པ་རྩོད་པ་སྤང་བ་ནི་རྩོད་པ་བཞི་ལས། དང་པོ་ནི། བཅས་པའི་ཁ་ན་མ་ཐོ་བ་
ནི་བཀག་པས་སྡིག་ཏུ་གྱུར་པ་སྟེ་ཞེས་བཤད་པ་དང་འགལ་ཞེ་ན། དེ་དག་ནི་ཁྱད་གསོད་ལ་
སོགས་པ་ཀུན་སློང་གློ་བུར་བ་དང་འབྲེལ་པ་ལ་དགོངས་པ་ཡིན་ནོ། །དེ་ལྟར་དགོངས་པའི་
སྒྲུབ་བྱེད་ལུང་འདྲེན་དང་བཅས་པ་གོང་དུ་བཤད་ཟིན་ཏོ། །རྩོད་པ་གཉིས་པ། འདི་སྐད་དུ།

དགེ་སློང་གིས་ཆང་འཐུང་བའི་ལྟུང་བ་ཆོས་ཅན། བཅས་པའི་ཁ་ན་མ་ཐོ་བ་མ་ཡིན་པར་ཐལ།
རྣམ་སྨིན་ཡིད་དུ་མི་འོང་བ་འབྱིན་པའི་ནུས་པ་དང་ལྡན་པའི་ཕྱིར་ཏེ། མདོ་དྲན་ཉེར་གཞག་
ལས། བདག་ལ་འདི་ཡིས་མི་གནོད་ཅེས། །བློ་ལྡན་ཆང་ལ་ཡིད་མ་རྟོན། །མྱོང་ཚེ་བསིལ་
ཡང་རྣམ་སྨིན་ཚ། །ཆང་གིས་དམྱལ་བར་འགྲོ་བར་བྱེད། །ཅེས་གསུངས་པས་རྟགས་ལུང་
གིས་གྲུབ་ཅིང་ཁྱབ་པ་ཁས་བླངས་སོ། །འདོད་ན་འོད་ལྡན་ལས། འཕགས་པ་ཉེ་སྦས་ཀྱིས་
ནི་མྱོས་པར་འགྱུར་བའི་ཁུ་བ་བཅས་པའི་ཁ་ན་མ་ཐོ་བ་དང་བཅས་པ་ཡིན་ཡང་། ཤིན་ཏུ་
སྨད་པ་ཡིན་ཏེ་ཞེས་བཤད་དོ་ཞེ་ན། མཛོད་འགྲེལ་ལས། ཉན་ཐོས་འདུལ་བ་པ་རྣམས་ནི་
ཆང་འཐུང་བའི་ལྟུང་བ་རང་བཞིན་གྱི་ཁ་ན་མ་ཐོ་བར་འདོད་ལ། ཉན་ཐོས་མངོན་པ་བ་
རྣམས་ནི་ཆང་འཐུང་བའི་ལྟུང་བ་བཅས་པའི་ཁ་ན་མ་ཐོ་བར་འདོད་ཅེས་བཤད་ནས། ཆང་
འཐུང་བའི་རྣམ་སྨིན་གསུངས་པ་རྣམས་ཀྱི་དགོངས་པ་ཉན་ཐོས་མངོན་པ་བས་ཁས་བླངས་
པ་ལྟར་ན། མཛོད་འགྲེལ་ལས། ཧ་ཅང་ཀུན་ཏུ་བསྟེན་པས་ངན་འགྲོར་འགྲོ་བར་གསུངས་
པ་ནི་དེའི་ཞར་ལ་མི་དགེ་བའི་རྒྱུན་ཡང་དང་ཡང་དུ་འཇུག་པས་ངན་སོང་བའི་ལས་འཕེན་
པའམ་འཇུག་པ་ཐོབ་པའི་ཕྱིར་རོ་ཞེས་བཤད་དོ། །
ཡང་མདོ་རྩ་འགྲེལ་དང་འོད་ལྡན་རྩ་འགྲེལ་ལ་སོགས་པ་འདུལ་བའི་བསྟན་བཅོས་
རྣམས་ཀྱང་ཆང་གིས་སྐབས་འདིར་ཉན་ཐོས་མངོན་པ་བའི་རྗེས་སུ་འབྲངས་པ་སྟེ། ཆང་
འཐུངས་པའི་ལྟུང་བ་བཅས་པའི་ཁ་ན་མ་ཐོ་བ་ཡིན་པར་གསུངས་པའི་ཕྱིར་རོ། །གལ་ཏེ་
ཆང་འཐུངས་པ་ལ་རང་བཞིན་གྱིས་སྡིག་པ་འབྱུང་ན་ནི། ལེགས་འོངས་འཕགས་པ་དགྲ་
བཅོམ་པ་ཆང་གིས་མྱོས་པར་གྱུར་པ་དང་འགལ་ལོ་སྙམ་མོ། །རྩོད་པ་གསུམ་པ་འདི་སྐད་དུ།
བྱེ་བྲག་སྨྲ་བའི་གྲུབ་མཐའ་ལྟར་ན། འབྲས་བུ་མཐོང་ཆོས་ལ་འབྱུང་བའི་རང་བཞིན་གྱི་ཁ་
ན་མ་ཐོ་བ་ཆོས་ཅན། རང་བཞིན་གྱིས་ཁ་ན་མ་ཐོ་བ་མ་ཡིན་པར་ཐལ། ཚེ་ཕྱི་མ་ཕན་ཆད་
དུ་རྣམ་པར་སྨིན་པའི་འབྲས་བུ་ཡིད་དུ་མི་འོང་བ་འབྱིན་པའི་ནུས་པ་དང་མི་ལྡན་པའི་ཕྱིར་

རོ༑ ༑ཁྱབ་པ་ཁས་བླངས་པས་གྲུབ་ཅིང་། གཏན་ཚིགས་ནི་མཛོད་འགྲེལ་ལས། བྱེ་བྲག་སྨྲ་
བ་རྣམས་ནི་འབྲས་བུ་མཐོང་ཆོས་ལ་འབྱུང་བའི་ལས་ལ་ཚེ་ཕྱི་མ་ཕན་ཆད་དུ་རྣམ་སྨིན་གྱི་
འབྲས་བུ་མེད་པར་འདོད་པར་བཤད་པས་གྲུབ་བོ་ཞེ་ན། མཛོད་འགྲེལ་ལས། གཞན་དག་
ན་རེ་མཐོང་ཆོས་འབྱུང་བའི་སྡིག་པ་ཆོས་སྟོབས་དང་ལྡན་པའི་འབྲས་བུ་མཐོ་རིས་ཀྱི་སྡུག་
བསྔལ་ཙམ་དུ་ཟད་པར་མི་རིགས་པས། མཐོང་ཆོས་འབྱུང་བའི་སྡིག་པའི་རྣམ་སྨིན་ཚེ་
རབས་གཞན་དག་ནའང་ཡོད་དོ་ཞེས་ཟེར་རོ་ཞེས་དོན་དེ་ལྟར་བཤད་དེ་དེ་ལྟར་ཡིན་ངེས་
སོ༑ ༑རྩོད་པ་བཞི་པ་འདི་སྐད་དུ། ཚེ་འདི་ཉིད་ལ་དགྲ་བཅོམ་པར་འགྱུར་བའི་ཉ་པ་ལྔ་བརྒྱ་
པོའམ་འཆར་ཀ་ལྟ་བུ་སྲིད་པ་ཐ་མ་པས་སྲོག་བཅད་པའི་ཁ་ན་མ་ཐོ་བ་ཆོས་ཅན། རང་
བཞིན་གྱི་ཁ་ན་མ་ཐོ་བ་མ་ཡིན་པར་ཐལ། ཚེ་ཕྱི་མ་ཕན་ཆད་དུ་རྣམ་པར་སྨིན་པའི་འབྲས་
བུ་ཡིད་དུ་མི་འོང་བ་འབྱིན་མི་སྲིད་པའི་ཕྱིར་ཏེ་དགྲ་བཅོམ་ཐོབ་ནས་སྐྱེ་བ་ཕྱིས་མི་ལེན་
པའི་ཕྱིར་རོ། །འདོད་ན་ཊིཀ་ལས། སྲོག་གཅོད་པ་ལ་སོགས་པ་རང་བཞིན་གྱི་ཁ་ན་མ་ཐོ་
བ་ཞེས་གསུངས་སོ་ཞེ་ན། སྲིད་པ་ཐ་མ་པས་བྱས་པའི་སྡིག་ལྟུང་ལ་ལས་ཀྱི་ངོ་བོའི་ཆ་ནས་
རྣམ་སྨིན་འབྱིན་པའི་ནུས་པ་ཡོད་ཀྱང་གཉེན་པོས་དག་པར་བྱས་པ་ལ་སོགས་པའི་ཁྱད་
པར་གྱིས་འབྲས་བུ་མི་འབྱིན་པའོ། །
བཞི་པ་འཕྲོས་པའི་དོན་ནི་དགེ་སློང་གཅིག་གིས་དུད་འགྲོ་གཅིག་བསད་ན་སྲོག་
གཅོད་པའི་སྡིག་པ་དེ་དང་དུད་འགྲོ་གསོད་པའི་ལྟུང་བྱེད་དེ་ངོ་བོ་གཅིག་གམ་ཐ་དད།
མདོར་ན་རང་བཞིན་གྱི་ཁ་ན་མ་ཐོ་བ་རང་རང་གི་སྡིག་ལྟུང་ངོ་བོ་གཅིག་གམ་ཐ་དད་ཅེས་
འདྲེན་འདི་ལ་གསུམ་མོ། །གཞན་ལུགས་དགག་པ་དང་། རང་ལུགས་བཞག་པ་དང་། རྩོད་
པ་སྤང་བའོ། །དང་པོ་ནི། ཁ་ཅིག་ན་རེ། རང་བཞིན་གྱི་ཁ་ན་མ་ཐོ་བའི་སྡིག་ལྟུང་གཉིས་ངོ་
བོ་ཤིན་ཏུ་ཐ་དད་དེ། བསྐྱེད་པར་བྱེད་པའི་རྟེན་ཐ་དད་པའི་ཕྱིར་དང་། རྒྱུ་ཐ་དད་པའི་ཕྱིར་
དང༌། དག་བྱེད་གཉེན་པོ་ཐ་དད་པའི་ཕྱིར་རོ། །དེ་ཡང་སྡིག་པ་ནི་རྟེན་ཁྱིམ་པ་ལ་ཡང་

བསྐྱེད་ཅིང་ལྟུང་བ་ནི་རབ་བྱུང་ཁོ་ན་ལ་བསྐྱེད་པའི་ཕྱིར་དང༌། སྡིག་པ་ནི་དངོས་པོའི་སྟོབས་
ལས་བྱུང་ཞིང་ལྟུང་བ་ནི་བཅས་པའི་སྟོབས་ལས་བྱུང་བའི་ཕྱིར་དང་། སྡིག་པ་ནི་སྟོབས་
བཞིའི་བཤགས་པས་དག་པར་བྱེད་ཅིང་ལྟུང་བ་ནི་མིང་རིགས་བརྗོད་པའི་ཕྱིར་བཅོས་
ཀྱིས་དག་པར་བྱེད་པའི་ཕྱིར་རོ་ཞེས་ཟེར་རོ། །
དེ་དགག་པ་ལ་གཉིས་ཏེ། གནོད་བྱེད་བརྗོད་པ་དང་སྒྲུབ་བྱེད་དག་གཞིག་པའོ། །
དང་པོ་ནི། གཏམ་གྱི་གཞི་ལས་ཉེས་པ་མི་དགེ་བ་ཞེས་བྱ་ཞེས་ལྟུང་བ་དང་མི་དགེ་བ་ངོ་བོ་
གཅིག་ཏུ་བཤད་པ་དང་འགལ་ལོ། །ལུང་ལ་བརྟེན་པའི་རིགས་པའི་གནོད་བྱེད་གསུམ་
ལས། དང་པོ་ནི། རང་བཞིན་གྱི་ཁ་ན་མ་ཐོ་བའི་ལྟུང་བ་ཐམས་ཅད་ཆོས་ཅན། ལུང་མ་
བསྟན་ཡིན་པར་ཐལ། དགེ་བ་ནི་མ་ཡིན་ཞིང་སྡིག་པ་མི་དགེ་བ་ལས་ངོ་བོ་ཐ་དད་ཡིན་
པའི་ཕྱིར་རོ། །རྟགས་ཟུར་སྔ་མ་ནི་ལྟུང་བ་ཡིན་པས་གྲུབ་ཅིང་། རྟགས་ཟུར་ཕྱི་མ་ནི་ཁས་
བླངས་པས་གྲུབ་བོ། །དགེ་བ་ནི་མ་ཡིན་ཞིང་སྡིག་པ་མི་དགེ་བ་ལས་ངོ་བོ་ཐ་དད་ན་ལུང་མ་
བསྟན་ཡིན་པ་ལས་འོས་མེད་པའི་ཕྱིར་ན་ཁྱབ་པ་གྲུབ་བོ། །འདོད་ན་ལུང་ལས། ཉེས་པ་
མི་དགེ་བ་ཞེས་བྱ་ཞེས་གསུངས་སོ། །གནོད་བྱེད་གཉིས་པ་ནི་བཅས་ལྡན་དགེ་སློང་གཅིག་
ཁོ་ནས་སྲོག་ཆགས་གཅིག་བསད་པའི་ལས་ཀྱི་དངོས་གཞི་དེ་ཆོས་ཅན། སྲོག་བཅད་པའི་
ལས་ཀྱི་དངོས་གཞི་གཉིས་ཡིན་པ་སྲིད་པར་ཐལ། སྲོག་བཅད་པའི་སྡིག་པའི་དངོས་གཞི་
དང་ལྟུང་བའི་དངོས་གཞི་གཉིས་ངོ་བོ་ཐ་དད་ཡིན་པའི་ཕྱིར་རོ། །རྟགས་དང་ཁྱབ་པ་མ་
གྲུབ་ན་སྡིག་ལྟུང་ངོ་བོ་ཐ་དད་པའི་དམ་བཅའ་ཉམས་ལ། འདོད་ན་ལུང་རྣམ་འབྱེད་ཀྱི་
འགྲེལ་པ་ལས་སྲོག་ཆགས་གཅིག་བསད་པ་ལས་ཀྱི་དངོས་གཞི་གཉིས་མི་སྲིད་པའི་ཕྱིར་
ཞེས་གསོད་བྱེད་གཅིག་གིས་སྲོག་ཆགས་གཅིག་བསད་པ་ལ་ལས་ཀྱི་དངོས་གཞི་གཉིས་
མི་སྲིད་པར་གསུངས་སོ། །གནོད་བྱེད་གསུམ་པ་ནི་རང་བཞིན་གྱི་ཁ་ན་མ་ཐོ་བ་ཆོས་ཅན།
ལྟུང་བ་ཕྱིར་བཅོས་བྱས་པས་སྡིག་པ་མི་འདག་པར་ཐལ། ལྟུང་བ་དང་སྡིག་པ་ངོ་བོ་ཐ་དད་

པའི་ཕྱིར་རོ། །ངོ་བོ་ཐ་དད་ན་གཅིག་ལ་གནོད་པ་བྱས་པས་ཐ་དད་གཞན་ལ་གནོད་པར་
མ་ངེས་ཏེ་རྟ་བསད་པས་གླང་པོ་ལ་མི་གནོད་པ་བཞིན་ཞེས་གསུངས་སོ། །འདོད་ན་ལུང་
གཞི་དང་ཀརྨ་ཤ་ཏཾ་ལས་ལྷག་མའི་དབྱུང་བ་མ་བྱས་པའི་སྐབས་སུ། ཁྱེད་ཀྱི་འགྲོ་བ་ནི་
གཉིས་ཏེ། སེམས་ཅན་དམྱལ་བའམ་དུད་འགྲོའོ་ཞེས་གསུངས་ལ། དབྱུང་བ་བྱས་པའི་
སྐབས་སུ། ཁྱོད་ཀྱིས་འགྲོ་བ་ནི་གཉིས་ཏེ་ལྷའམ་མིའོ་ཞེས་གསུངས་པ་དང་འགལ་ལོ། །
སྒྲུབ་བྱེད་གཞིག་པ་ནི། ཁྱེད་ཀྱིས་བཀོད་པའི་སྒྲུབ་བྱེད་གསུམ་ཆར་མ་གྲུབ་སྟེ། རྟེན་
བཅས་ལྡན་དགེ་སློང་གཅིག་གི་དབང་དུ་བྱས་པ་ཡིན་ལ། དངོས་པོའི་སྟོབས་དེ་ཉིད་ལ་ཐ་
མི་དད་དུ་བཅས་ཤིང་། ལྟུང་བ་ཕྱིར་བཅོས་ལ་སྟོབས་བཞི་ཚང་ལུགས་འོག་ཏུ་འཆད་དོ། །
གཉིས་པ་རང་ལུགས་བཞག་པ་ནི། བཅས་ལྡན་དགེ་སློང་གཅིག་གིས་དུད་འགྲོ་
སེར་ཟལ་གཅིག་བསད་པ་ལྟ་བུ། རང་བཞིན་གྱི་ཁ་ན་མ་ཐོ་བ་རང་རང་གི་སྡིག་ལྟུང་ངོ་བོ་
གཅིག་ལ་ལྡོག་པ་ཐ་དད་པ་ཡིན་ཏེ། རྣམ་སྨིན་ཡིད་དུ་མི་འོང་བ་འབྱིན་ནུས་ཀྱི་ལྡོག་པ་
ནས་སྡིག་པ་ཡིན་ལ། བཅས་པ་ལས་འདས་པའི་ལྡོག་པ་ནས་ལྟུང་བ་སྟེ། དེ་གཉིས་ཀྱང་
དུད་འགྲོ་སེར་ཟལ་བསད་པའི་ལས་སུ་ངོ་བོ་གཅིག་པ་ལྟ་བུའོ། །ངོ་བོ་གཅིག་པའི་ལུང་ནི་
གཏམ་གྱི་གཞི་ལས་ཉེས་པ་མི་དགེ་བ་ཞེས་བྱ་ཞེས་གསུངས་སོ། །
གསུམ་པ་རྩོད་པ་སྤང་བ་ནི། རྩོད་པ་གསུམ་ལས། དང་པོ་ནི། དེ་བཞིན་གཤེགས་
པ་ལ་ངན་སེམས་ཀྱིས་ཁྲག་ཕྱུང་བ་ལ་སྡིག་པ་མཚམས་མེད་འབྱུང་ཞིང་ལྟུང་བ་སྦོམ་པོ་བྱུང་
བ་ན་ལྟུང་བ་སྦོམ་པོའི་བཤགས་སྡོམ་ཚུལ་བཞིན་དུ་བྱས་པ་ཉིད་ཆོས་ཅན། ལྟུང་བ་སྦོམ་པོ་
དེ་དང་ངོ་བོ་གཅིག་པའི་སྡིག་པ་མཚམས་མེད་དེ་དག་པར་ཐལ། ལྟུང་བ་སྦོམ་པོ་དེ་དག་
པའི་ཕྱིར་རོ། །རྟགས་གཞུང་གིས་གྲུབ་སྟེ། མིང་དང་རིགས་དང་ལྡན་པར་བརྗོད་ན་ལྟུང་བ་
ལས་སོ་ཞེས་གསུངས་པས་སོ། །ཁྱབ་པ་མེད་ན་སྡིག་ལྟུང་དེ་གཉིས་ངོ་བོ་གཅིག་ཡིན་པ་
ཉམས་སོ། །འདོད་ན་ཆོས་ཅན་སྔར་བཞིན། སྡིག་པ་མཚམས་མེད་ཀྱི་སྡོམ་པ་སྐྱེ་བ་ལ་བར་

དུ་གཅོད་པ་ལས་གྲོལ་བར་ཐལ། སྡིག་པ་མཚམས་མེད་ལས་གྲོལ་བའི་ཕྱིར་རོ། །འདོད་ན་
འདི་ལ་སྐྱེ་བའི་ཆོས་ཉིད་མེད་པར་ཡང་འདྲའོ་ཞེས་ཚེ་དེ་ལ་གྲོལ་བའི་སྐབས་མེད་དུ་བཤད་
པ་དང་འགལ་ལ། །སྤྱིར་བསྟན་གྱི་ཊིཀ་ལས་ཕ་མ་བསད་པ་ལ་སོགས་པ་གཏན་གྱི་བར་
ཆད་དང་ལྡན་པ་ཞེས་བཤད་དོ། །ཞེ་ན་ཐལ་འགྱུར་དང་པོ་འདོད་ཅིང་། ཐལ་འགྱུར་གཉིས་
པའི་རྟགས་ལ་བརྟག་སྟེ། ལྟུང་བ་སྦོམ་པོ་དང་ངོ་བོ་གཅིག་པའི་སྡིག་པ་མཚམས་མེད་དེ་
ལས་གྲོལ་བའི་ཕྱིར་ཞེས་ཟེར་རམ། སྡིག་པ་མཚམས་མེད་ཀྱི་རྒྱུན་སྐད་ཅིག་གཉིས་པ་ཕན་
ཆད་ཀྱི་མཚམས་མེད་དེ་ལས་གྲོལ་བའི་ཕྱིར་ཟེར། དང་པོ་ལྟར་ན་ཁྱབ་པ་མེད་ཅིང་། གཉིས་
པ་ལྟར་ན་རྟགས་མ་གྲུབ་བོ། །
འོ་ན་སྡིག་ལྟུང་ངོ་བོ་གཅིག་ཡིན་པ་ཉམས་སོ་ཞེ་ན་མ་ཡིན་ཏེ། དཔེར་ན་ཚད་མ་རྣམ་
ངེས་ལས། ལྕགས་ཀྱི་གོང་བུ་ཡང་མེ་དང་འབྲེལ་བ་ལས་དེ་ལྟར་སྐྱེས་པའི་དོན་གཞན་
གཅིག་ཉིད་དེ་ལྟར་མཐོང་བ་ཡིན་གྱི་རང་བཞིན་ཐ་དད་པའི་རྫས་དག་འདྲེས་པའི་ཕྱིར་རྣམ་
པར་མ་ཕྱེད་པ་ནི་མ་ཡིན་ནོ་ཞེས་ལྕགས་བསྲེགས་དམར་ལྷང་གི་མེ་ལྕགས་རྫས་གཅིག་ཏུ་
བཤད་པ་དེ་གོ་བར་བྱས་ནས། ལྕགས་བསྲེགས་དམར་ལྷང་ངེ་ལྕགས་རྫས་གཅིག་ཡིན་པ་
ཆོས་ཅན། ལྕགས་བསྲེགས་ཆུ་གྲང་གི་ནང་དུ་བྱིངས་པ་ན་ལྕགས་ཀྱི་རང་བཞིན་དོར་བར་
ཐལ། ལྕགས་བསྲེགས་ཆུ་གྲང་གི་ནང་དུ་བྱིངས་པ་ན་མེའི་རང་བཞིན་དོར་བའི་ཕྱིར་རོ། །
ཁྱབ་པ་མེད་ན་རྣམ་ངེས་ལ། མེ་ལྕགས་རྫས་གཅིག་ཏུ་བཤད་པ་དང་འགལ་ལོ་ཞེས་མགོ་
མཚུངས་སོ། །ལྕགས་བསྲེགས་དམར་ལྷང་གི་གནས་སྐབས་ན་མེ་ལྕགས་རྫས་གཅིག་པ་
ཡིན་གྱི། ཕྱིས་ཆུ་གྲང་གི་ནང་དུ་བྱིངས་པ་ན་རྫས་གཅིག་མ་ཡིན་ནོ་ཞེ་ན། དེ་བཞིན་དུ་
འདིར་ཡང་སྦོམ་པོ་བཤགས་བསྡམ་མ་བྱས་པའི་གནས་སྐབས་ན་དེའི་སྡིག་ལྟུང་སྦོམ་པོ་
བཤགས་པ་ན་ངོ་བོ་གཅིག་པ་མ་ཡིན་ནོ། །འདིར་ཁ་ཅིག་ན་རེ་ལྟུང་བ་བཤགས་པ་བྱས་པས་
ལྟུང་བའི་མངོན་གྱུར་བྱེད་པ་དང་བཅས་པ་དག་ཅིང་། ལྟུང་བ་དག་ཚོད་དུ་དེའི་ཆའི་སྡིག་པ་

དག་པར་ཐལ་བ་འདོད་ཅེས་ཟེར་རོ། །དེ་ནི་མི་རིགས་ཏེ། མྱོང་ངེས་ཀྱི་ལས་དང་མྱོང་ངེས་
མ་ཡིན་པའི་ལས།
གཉིས་ལས་མཚམས་མེད་ལྔ་ལ་སོགས་པ་རྣམ་སྨིན་མྱོང་ངེས་ཀྱི་ལས་དང་འབྲེལ་
བའི་ལྟུང་བ་དེ་བཤགས་པའི་ཆོ་ག་ལན་གསུམ་བརྗོད་ཅིང་བསྡམས་པ་ཙམ་གྱིས། མཚམས་
མེད་པའི་ལས་ཀྱི་མངོན་གྱུར་བྱེད་པ་དང་བཅས་པ་དག་པར་འགྱུར་རམ་ཅི། དེ་ནི་མི་རིགས་
ཏེ༑ དེ་ལྟར་ན་མྱོང་ངེས་ཀྱི་ལས་ཡིན་པ་དང་འགལ་བའི་ཕྱིར་རོ། །ལས་མྱོང་ངེས་མ་ཡིན་
པ་དང་འབྲེལ་བའི་ལྟུང་བ་ནི་ཚུལ་བཞིན་དུ་བཤགས་བསྡམ་བྱས་པ་ན་ལྟུང་བ་དག་ཚོད་དུ་
དེའི་ཚེའི་སྡིག་པ་ཡང་དག་པར་རིགས་ཏེ། །
འདི་ལ་ལུང་རིགས་གཉིས་ལས། ལུང་ནི་གཞི་དང་ཀརྨ་ཤ་ཏཾ་ལས་ལྷག་མའི་དབྱུང་
བ་མ་བྱས་པའི་སྐབས་སུ་ངན་སོང་དུ་འགྲོ་བར་གསུངས་ལ། དབྱུང་བ་བྱས་པའི་སྐབས་སུ་༤
མཐོ་རིས་སུ་འགྲོ་བར་གསུངས་པས་ཤེས་ལ། ལུང་ལ་བརྟེན་པའི་རིགས་པས་ཀྱང་ནི་ཤེས་
ཏེ༑ སྡིག་པ་ནི་སྟོབས་བཞིས་འདག་ལ། ལྟུང་བ་ཕྱིར་བཅོས་ལ་སྟོབས་བཞི་ཚང་བའི་ཕྱིར་
རོ༑༑དེ་ཡང་གང་གི་མདུན་དུ་ཕྱིར་བཅོས་པའི་ཡུལ་དེ་རྟེན་གྱི་སྟོབས། འགྱོད་པ་སུན་
འབྱིན་པའི་སྟོབས། ཕྱིན་ཆད་སྡོམ་པ་སོར་ཆུད་པའི་སྟོབས། ཕྱིར་བཅོས་བྱེད་པ་ཉིད་དགེ་
བ་ཡིན་པས་གཉེན་པོའི་སྟོབས་སོ། །
རྩོད་པ་གཉིས་པ་ནི། འཁྲིག་ཚིག་སྨྲ་བའི་ལྷག་མ་བྱུང་ནས་སྤོ་མགུ་དབྱུང་བར་མི་
བྱེད་པར། འཁྲིག་ཚིག་ངག་འཁྱལ་གྱི་སྡིག་པ་སྟོབས་བཞིས་དག་པར་བྱས་པ་ཆོས་ཅན།
སྡིག་པ་དེ་དང་ངོ་བོ་གཅིག་པའི་ལྷག་མའི་ལྟུང་བ་དག་པར་ཐལ། སྡིག་པ་དེ་དག་པའི་ཕྱིར་
རོ། །ཁྱབ་པ་མེད་ན་སྡིག་ལྟུང་དེ་གཉིས་ངོ་བོ་གཅིག་ཡིན་པ་ཉམས་སོ། །འདོད་ན་མིང་
དང་རིགས་དང་ལྡན་པར་བརྗོད་ན་ལྟུང་བ་ལས་སོ། །ཞེས་ཆོ་ག་ལ་བརྟེན་ནས་ལྟུང་བ་དག་
པ་དེ་ནི་མིང་རིགས་བརྗོད་པའི་ཕྱིར་བཅོས་ལ་བལྟོས་པར་བཤད་པ་དང་འགལ་ལོ་ཞེ་ན།

དོན་ལ་དག་པར་ཐལ་ཟེར་རམ། དག་པའི་ཐ་སྙད་ཀྱང་འཐོབ་པར་ཐལ་ཟེར། དང་པོ་ལྟར་
ན་འདོད་པ་ཡིན་ཏེ། སྡིག་པ་དག་པའི་རྟགས་ཐོན་གྱི་བར་དུ་སྡིག་སྦྱངས་བྱས་ནའོ། །
གཉིས་པ་ལྟར་ན་ཁྱབ་པ་མ་གྲུབ་སྟེ། དོན་ལ་དག་ཀྱང་དག་པའི་ཐ་སྙད་མི་ཐོབ་པ་ཡོད་དེ།
དཔེར་ན་ཕམ་པ་འཆབ་མེད་བྱུང་བ་བསླབ་པ་སྤྱོད་པས་མཐོང་ལམ་ཐོབ་པའམ་ཕྱིར་མི་
འོང་ཐོབ་པ་ན་ཕམ་པ་དོན་ལ་དག་ཀྱང་དག་པའི་ཐ་སྙད་མི་འཐོབ་ཅིང་། དག་པའི་ཐ་སྙད་
ཐོབ་པ་དེ་དགྲ་གཅོམ་ཐོབ་པ་ལ་བལྟོས་པ་བཞིན་ནོ། །འོ་ན་ལྟུང་བ་དང་ངོ་བོ་གཅིག་པའི་
སྡིག་པ་སྦྱངས་ཀྱང་ལྟུང་བ་དག་པའི་ཐ་སྙད་མི་ཐོབ་པ་རྒྱུ་མཚན་ཅིའི་ཕྱིར་སྙམ་ན་བཅས་
པའི་དབང་གིས་ཏེ། དེ་ལྟར་མ་ཡིན་ན་ལྷག་མ་ལ་སོགས་པའི་ལྟུང་བ་བྱུང་ཡང་། སྐུ་གསུང་
ཐུགས་ཀྱི་རྟེན་གྱི་མདུན་དུ་སྟོབས་བཞིའི་བཤགས་པ་ལ་འཇུག་ཅིང་། གང་ཟག་གི་མདུན་
དུ་ལྟུང་བ་ཕྱིར་འཆོས་པ་རྒྱུན་བཅད་པར་འགྱུར་བའི་ཕྱིར་ན་ལྟུང་བ་ལ་འཛེམ་པ་མེད་པར་
འགྱུར་བས། སངས་རྒྱས་ཀྱི་བསྟན་པ་ལ་མེ་བཏང་བའི་སྐྱོན་དུ་འགྱུར་རོ་ཞེས་གསུངས་སོ། །
རྩོད་པ་གསུམ་པ་ནི། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བའི་ཁ་ན་
མ་ཐོ་བ་ཆོས་ཅན། སྡིག་པ་དང་ལྟུང་བ་ཆེ་ཆུང་མེད་པར་ཐལ། སྡིག་ལྟུང་ངོ་བོ་གཅིག་པའི་
ཕྱིར་རོ། །འདོད་ན་དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བ་ལ་སྡིག་པ་ཤིན་
ཏུ་ཆེ་བ་མཚམས་མེད་འབྱུང་ཡང་ལྟུང་བ་ན་སྨད་ལས་མི་བསྐྱེད་པར་བཤད་པ་དང་འགལ་
ལོ་ཞེ་ན་རྫས་ཆེ་ཆུང་མེད་པར་ཐལ་ཟེར་རམ། ལྡོག་པ་ཆེ་ཆུང་མེད་པར་ཐལ་ཟེར། དང་པོ་
ལྟར་ན་འདོད་པ་ཡིན་ཏེ། སྡིག་ལྟུང་རྫས་གཅིག་པའི་ཕྱིར་རོ། །གཉིས་པ་ལྟར་ན་ཁྱབ་པ་མ་
གྲུབ་སྟེ། ཐ་སྙད་དུ་བུམ་པ་ངོ་བོ་གཅིག་ཀྱང་ལྡོག་པ་ཆེ་ཆུང་གཉིས་ཡོད་དེ། རི་བོ་ལ་བལྟོས་
པའི་ལྡོག་པ་ནས་ཆུང་ལ་ཏིལ་འབྲུ་ལ་བལྟོས་པའི་ལྡོག་པ་ནས་ཆེ་བ་བཞིན་ནོ། །ངན་
སེམས་ཀྱིས་ཁྲག་ཕྱུང་བ་འདི་ལ་སྡིག་པ་ཆེ་བ་ནི་རྣམ་སྨིན་ཆེན་པོ་འབྱིན་ནུས་ཀྱིས་ལྡོག་པ་
ནས་ཡིན་ལ། ལྟུང་བ་ཆུང་བ་ནི་བཅས་པ་ཆུང་ངུ་ལས་འདས་པའི་ལྡོག་པ་ནས་ཡིན་ནོ། །

བཅས་པ་ཆུང་བའི་རྒྱུ་མཚན་བཅས་པ་རྣམ་འཇོག་གི་དགག་བྱ་ཆུང་བའི་ཕྱིར་ཏེ། དེ་བཞིན་
གཤེགས་པ་མཐོང་ན། རབ་ཏུ་དང་བ་སྐྱེ་བ་འབྱུང་ཉེའི་ངན་སེམས་ཀྱིས་ཁྲག་འབྱིན་པ་
འབྱུང་རིང་འགྲེལ་ཆུང་དགག་བྱ་གནས་སྐབས་ཀྱི་སྒོ་ནས་མི་རྫོགས་པའི་ཕྱིར་རོ། །
གསུམ་པ་མཚན་ཉིད་ལ་གཉིས་ལས། ལྟུང་བ་ཙམ་གྱི་མཚན་ཉིད་ནི། སངས་རྒྱས་
ཀྱི་བཅད་པ་མཚན་ཉིད་པ་ལས་འདས་པའི་ཆ་ནས་ཁ་ན་མ་ཐོབ་བར་གྱུར་པའོ། །ལྟུང་བ་
སོ་སོའི་མཚན་ཉིད་ལ་ལྔ་ལས། ཕམ་པའི་མཚན་ཉིད་ནི། བསྙེན་རྫོགས་ཀྱི་བཅས་པ་ལས་
འདས་པའི་ལྟུང་བ་དངོས་གཞི་རྫོགས་པ་ཡིན་ཞིང་རང་གི་ངོ་བོའི་ཆ་ནས་དགེ་འདུན་ལྷག་
མ་མན་ཆད་ལ་བལྟོས་ནས་ཆད་པ་ལྕི་རུང་དང་ལྡན་པའོ། །དེ་དག་གི་ཕམ་པ་དང་འདྲ་བའི་
ཉེས་བྱས་དང་། ཕམ་པའི་སྦྱོར་བ་མཚན་ཉིད་པ་སྦོམ་པོ་དང་། ཕམ་པ་ལ་ལྷག་མར་འཁྲུལ་
པའམ་ལྷག་མ་ལ་ཕམ་པར་འཁྲུལ་པ་ལྟ་བུ་འདུ་ཤེས་ཕར་འཁྲུལ་ཚུར་འཁྲུལ་དང་། ལྷག་མ་
མན་ཆད་སྡེ་བཞི་པོ་སེལ་བ་ཡིན་ནོ། །དགེ་འདུན་ལྷག་མའི་མཚན་ཉིད་ནི། ལྟུང་བ་དངོས་
གཞི་རྫོགས་པ་ཡིན་ཞིང་རང་གི་ངོ་བོའི་ཆ་ནས་ཆོ་ག་བརྗོད་ཚུལ་དགེ་འདུན་ལྷག་མའི་མིང་
རིགས་བརྗོད་པས་ཚུལ་བཞིན་དུ་ཕྱིར་བཅོས་ན་འདག་ཏུ་རུང་བའོ། །ལྟུང་བྱེད་ཀྱི་མཚན་
ཉིད་ནི། ལྟུང་བ་དངོས་གཞི་རྫོགས་པ་ཡིན་ཞིང་རང་གི་ངོ་བོའི་ཆ་ནས་ཆོ་ག་བརྗོད་ཚུལ་
ལྟུང་བྱེད་ཀྱི་མིང་རིགས་བརྗོད་པས་ཚུལ་བཞིན་དུ་ཕྱིར་བཅོས་ན་འདག་ཏུ་རུང་བའོ། །སོ་
སོར་བཤགས་པར་བྱ་བའི་མཚན་ཉིད་ནི། ལྟུང་བ་དངོས་གཞི་རྫོགས་པ་ཡིན་ཞིང་རང་གི་
ངོ་བོའི་ཆ་ནས་ཆོ་ག་བརྗོད་ཚུལ་སོ་སོར་བཤགས་པར་བྱ་བའི་མིང་རིགས་བརྗོད་པས་ཚུལ་
བཞིན་དུ་ཕྱིར་བཅོས་ན་འདག་ཏུ་རུང་བའོ། །ཉེས་བྱས་ཀྱི་མཚན་ཉིད་ནི་ཕམ་ལྷག་དང་
སྦོམ་པོ་ལྟུང་བྱེད་སོ་སོར་བཤགས་པར་བྱ་བ་གང་གིས་ཀྱང་དངོས་གཞི་རྫོགས་པ་ཉིད་མ་
ཡིན་པའོ། །
བཞི་པ་གྲངས་ངེས་པ་ནི་ལྟུང་བའི་སྡེ་ཚན་ལྔར་ངེས་པ་ཡིན་ཏེ། ཆད་པ་ཆེ་ཆུང་རིམ་

པ་ལྔར་བཅས་པ་ལ་བལྟོས་པའི་ཕྱིར་རོ། །
ལྔ་པ་གོ་རིམ་ངེས་པ་ནི་ཆད་པ་ལྕི་ཡང་གི་གོ་རིམ་སྟེ། ཕམ་པ་ལ་སོགས་པ་སྡེ་ཚན་སྔ་
མ་སྔ་མ་ཆད་པ་ལྕི་ལ། སྡེ་ཚན་སྔ་མ་ལ་བལྟོས་ནས་སྡེ་ཚན་ཕྱི་མ་ཕྱི་མ་རྣམས་ཆད་པ་ཡང་
བའི་ཕྱིར་རོ། །སྤང་ལྟུང་ལ་སོགས་པའི་ཆད་པ་བས་ལྕི་བའི་ཆོས་ལས་འདས་པའི་ཉེས་
བྱས་ཆད་པ་ལྕི་བ་ཡོད་དེ་དམིགས་བསལ་ཡིན་ནོ། །སྒྲ་བཤད་པ་ནི་ཕམ་པའི་སྒྲ་བཤད་
ཊིཀ་ལས་གཞན་རྒྱལ་བའི་ཉེས་པ་ནི་ཕམ་པའོ་ཞེས་སོ། །དགེ་འདུན་ལྷག་མའི་སྒྲ་བཤད་
ནི༑ རྣམ་འབྱེད་ལས་ལྟུང་བ་དེ་དགེ་འདུན་ལས་རྣམ་པར་ལྡང་བར་འགྱུར་གྱི་གང་ཟག་
ལས་མ་ཡིན་ནོ་འདི་ནི་ལྷག་མ་དང་བཅས་པ་ཡིན་ཏེ་དེས་ན་དགེ་འདུན་ལྷག་མའོ་ཞེས་
གསུངས་སོ། །ལྟུང་བྱེད་ཀྱི་སྒྲ་བཤད་པ་ནི། ངན་སོང་དུ་ལྟུང་བར་བྱེད་པས་ན་ལྟུང་བྱེད་
ཅེས་བྱ་སྟེ་སྤྱི་མིང་བྱེ་བྲག་ལ་བཏགས་པའོ། །སོ་སོར་བཤགས་པར་བྱ་བའི་སྒྲ་བཤད་ནི།
ལྟུང་བ་འདི་ལ་འཆབ་པ་མེད་ཀྱང་མཐོལ་བ་དང་བཤགས་པ་སོ་སོར་བྱ་བ་ཡིན་པས་ན་སོ་
སོར་བཤགས་པར་བྱ་བ་ཞེས་ཏེ། རྣམ་འབྱེད་ལས་སོ་སོར་བཤགས་པར་བྱ་བ་ནི་སོ་སོར་
མཐོལ་བར་བྱའོ་ཞེས་གསུངས་སོ། །རྣམ་པ་གཅིག་ཏུ་ན་མཐོལ་བ་ལ་བཤགས་པའི་མིང་
གིས་བརྗོད་དགོས་པའི་ཕྱིར་ན་ཡང་སོ་སོར་བཤགས་པར་བྱ་བ་ཞེས་བྱ་སྟེ། ཀརྨ་ཤ་ཏཾ་དང་
ཊིཀ་ལས་འདི་ནི་སྨྲེ་སྔགས་འདོན་པའི་རྣམ་པར་བརྗོད་པས་སོ་སོར་བཤགས་པར་བྱ་བ་
ཉིད་དུ་གསུངས་པ་ཡིན་ནོ་ཞེས་སོ། །ཉེས་བྱས་ཀྱི་སྒྲ་བཤད་ནི་ལེགས་པར་མ་བྱས་ཉེས་པར་
བྱས་པ་ནི་ཉེས་བྱས་ཏེ། སྤྱི་མིང་བྱེ་བྲག་ལ་བཏགས་པའོ། ། །
བདུན་པ་དེ་ལས་འདས་ན་ཅིར་འགྱུར་ནི་སྤྱིར་ན་བཅས་པ་ལས་འདས་ན་རང་རང་
གི་ལྟུང་བར་འགྱུར་རོ། །བྱེ་བྲག་ཏུ་ཕམ་པའི་བཅས་པ་ལས་འདས་ན་ཕམ་པར་འགྱུར་ཏེ།
འཆབ་སེམས་སྐྱེས་ན་སྡོམ་པའི་དགོས་པ་རྣམ་དྲུག་བསྒྲུབ་མི་ནུས་སུ་ཉམས་ལ། འཆབ་
སེམས་མ་སྐྱེས་ན་དགོས་པ་རྣམ་པ་དྲུག་སྒྲུབ་ནུས་སུ་ཉམས་པ་སྟེ་སྔར་བཤད་ཟིན་ཏོ། །

བརྒྱད་པ་བསྲུང་བའི་ཕན་ཡོན་ནི་ཉན་ཐོས་ཀྱི་ས་ལས་ཚུལ་ཁྲིམས་ཡོངས་སུ་དག་པ་
ལ་ཕན་ཡོན་བཅུ་སྟེ། འགྱོད་པ་མེད་པ་སྔོན་དུ་འགྲོ་བའི་རིམ་གྱིས་མྱ་ངན་ལས་འདས་པ་
ཐོབ་པ་འགྱུར་བ་དང་། གཞན་ལས་སྡིག་པའི་བག་ཚ་བ་མེད་ཅིང་འཇིགས་པ་དང་ཡིད་
དངངས་པ་མེད་པ་དང་། དགྲ་བོ་རྣམས་ཀྱིས་ཀྱང་གནོད་པ་མི་བྱེད་ཅིང་ཕན་འདོགས་པར་
འགྱུར་བ་དང་། མི་མ་ཡི་གདུག་པ་ཅན་རྣམས་ཀྱིས་ཀྱང་གནོད་པ་མི་བྱེད་ཅིང་ཕན་འདོགས་
པར་འགྱུར་བ་དང་། འཚོ་བའི་ཡོ་བྱད་ཚེགས་ཆུང་ངུས་ཐོབ་པར་འགྱུར་ཞིང་། བཀུར་བསྟི་
བྱེད་པར་འགྱུར་བ་དང་། སྨོན་ལམ་ཐམས་ཅད་ཡང་དག་པར་འགྲུབ་པར་འགྱུར་བའོ་ཞེས་
གསུངས་སོ། །
དགུ་པ་མ་བསྲུངས་པའི་ཉེས་དམིགས་ནི། གླེང་གཞི་ལས་ཚུལ་ཁྲིམས་ཉམས་པ་ལ་
ཉེས་དམིགས་བཅུ་སྟེ། ཚུལ་ཁྲིམས་ཀྱིས་བདག་སྨད་པ་དང་། གཞན་ལྷ་དང་སྟོན་པས་སྨད་
པ་དང་། ཚངས་པ་མཚུངས་པར་སྤྱོད་པ་ལ་མཁས་པ་རྣམས་ཀྱིས་སྨད་པར་འོས་པ་དང་།
ཆོས་ཉིད་ཀྱིས་སྨད་པར་འོས་པ་དང་། ཕྱོགས་དང་ཕྱོགས་སུ་སྡིག་པ་མི་སྙན་པའི་སྒྲ་གྲགས་
པར་འགྱུར་བ་དང་། མ་རྟོགས་པའི་ཆོས་རྣམས་རྟོགས་པར་མི་འགྱུར་བ་དང་། རྟོགས་པའི་
ཆོས་རྣམས་ཉམས་པར་འགྱུར་བ་དང་། སྔོན་ཐོས་པའི་ཆོས་རྣམས་བརྗེད་པར་འགྱུར་བ་
དང་རྣམ་པར་འགྱོད་བཞིན་དུ་ཚེའི་དུས་བྱེད་པ་དང་། ཤི་བའི་འོག་ཏུ་ངན་སོང་དུ་ལོག་པར་
ལྟུང་ནས་སེམས་ཅན་དམྱལ་བར་སྐྱེའོ་ཞེས་གསུངས་སོ། །
དེ་ལྟར་སྤྱིའི་དོན་བསྟན་ནས། སོ་སོའི་དོན་ལ་གཉིས་ཏེ། དགེ་སློང་ཕའི་རྣམ་འབྱེད་
དང་། དགེ་སློང་མའི་རྣམ་འབྱེད་དོ། །དང་པོ་ལ་ལྟུང་བ་སྡེ་ལྔ་ལས། དང་པོ་ལ་ཕམ་པའི་
སྡེའོ། །དེ་ལ་བཞི་ལས། དང་པོ་མི་ཚངས་པར་སྤྱོད་པའི་ཕམ་པ་འཆད་དོ། །འདི་ལ་གཉིས་
ལས་དང་པོ་སྤྱིའི་དོན་ལ་བཞི་ལས། དང་པོ་གླེང་གཞི་ནི། ཡུལ་སྤོང་བྱེད་དུ་དགེ་སློང་
བཟང་བྱིན་གྱིས་མི་ཚངས་པར་སྤྱད་པ་ལ་བརྟེན་ནས། ལྟུང་བ་ཕམ་པར་བཅས་སོ། །

གཉིས་པ་དགག་བྱ་ནི་གཉིས་ལས་ཐུན་མོང་གི་དགག་བྱ་ནི། ངན་སོང་དུ་ལྟུང་བ་
དང་གཞན་མ་དད་པ་སྐྱེ་བ་དང་། ལས་དང་ལམ་ལ་སྒྲིབ་པའོ། །སོ་སོའི་དགག་བྱ་ནི། རང་
རང་གི་སྐབས་སུ་འཆད་པར་འགྱུར་བ་སྟེ། བྱེ་བྲག་ཏུ་སྐབས་འདི་ཉིད་ཀྱི་དགག་བྱ་ནི། མི་
ཚངས་པར་སྤྱོད་པའི་བྱ་བ་དང་འབྲེལ་ནས་འཁྲིག་པའི་འདོད་ཆགས་འཕེལ་བ་སྟེ། སྐབས་
ཀྱིས་ཤེས་སོ། །
གསུམ་པ་ལྟུང་བའི་ངོ་ཏི་ནི། བཅས་ལྡན་དགེ་སློང་གིས་རང་འབའ་ཞིག་གམ་རང་
གཞན་གྱི་ལམ་དང་ཡན་ལག་ཕྲད་པའི་བདེ་བ་ཉམས་སུ་མྱོང་ཞིང་བདག་གིར་བྱས་པ་ལས་
གྱུར་པའི་ལྟུང་བ་དངོས་གཞིའོ། །
བཞི་པ་ཡན་ལག་བརྩི་བ་ནི། ཐུན་མོང་གི་ཡན་ལག་དང་། ཐུན་མོང་མ་ཡིན་པའི་
ཡན་ལག་གཉིས་ལས། དང་པོ་ལ་གཉིས་ཏེ། ལྟུང་བ་དངོས་གཞི་ཀུན་གྱི་ཐུན་མོང་གི་ཡན་
ལག་དང་། ཕལ་ཆེར་ཐུན་མོང་གི་ཡན་ལག་གོ། །དང་པོ་ལ་གཉིས་ཏེ། བསླབ་པའི་ཡན་
ལག་དང་། བསམ་པའི་ཡན་ལག་གོ། །དང་པོ་ལ་བཞི་སྟེ། བསྙེན་རྫོགས་ཀྱི་སྡོམ་པ་
གསོར་རུང་ཡན་ཆད་དང་ལྡན་པ་དང་། བསླབ་པའི་ཚིག་གཅིག་པ་དང་། བསླབ་པའི་རྒྱུན་
གཅིག་པ་དང་། ལས་དང་པོ་པ་མ་ཡིན་པའོ། །དང་པོ་ནི། བསྙེན་རྫོགས་ཀྱི་སྡོམ་པ་བླངས་
ཤིང་སྐྱེས་ལ་ཕམ་པ་འཆབ་བཅས་ཀྱི་མ་ཉམས་པ་སྟེ། དགེ་ཚུལ་ལ་སོགས་པ་བསྙེན་པར་
མ་རྫོགས་པ་རྣམ་གསུམ་གྱིས་ལྟུང་བ་ལ་སྦྱོར་ན་ཉེས་བྱས་ཙམ་དུ་གསུངས་པས། ཕམ་
ལྷག་ལ་སོགས་པ་བསྐྱེད་པ་ལ་བསྙེན་རྫོགས་ཀྱི་སྡོམ་པ་བླངས་པ་ཡན་ལག་ཏུ་དགོས་པར་
གྲུབ་བོ། །སྡོམ་པ་དེ་བླངས་པ་ཙམ་གྱིས་མི་ཆོག་སྟེ། བླངས་ཀྱང་མ་སྐྱེས་པ་ལྟུང་བ་ལ་སྦྱོར་
བ་ལ་ནི་ཉེས་བྱས་སོ། །ཞེས་ཉེས་བྱས་ཙམ་དུ་གསུངས་པས་ཕམ་ལྷག་ལ་སོགས་པ་བསྐྱེད་
པ་ལ། སྡོམ་པ་དེ་སྐྱེས་པ་ཡན་ལག་ཏུ་དགོས་པར་གྲུབ་བོ། །སྡོམ་པ་དེ་སྐྱེས་པ་ཙམ་གྱིས་
མི་ཆོག་སྟེ། སྐྱེས་ཀྱང་ཕམ་པ་འཆབ་བཅས་ཀྱིས་ཉམས་པས་ལྟུང་བ་ལ་སྦྱོར་བ་ལ་ཉེས་

བྱས་སོ། །ཞེས་ཉེས་བྱས་ཙམ་དུ་གསུངས་པས། ཕམ་ལྷག་ལ་སོགས་པ་བསྐྱེད་པ་ལ། ཕམ་
པ་འཆབ་བཅས་ཀྱིས་མ་ཉམས་པ་ཡན་ལག་ཏུ་དགོས་པར་གྲུབ་བོ། །བསླབ་པ་བྱིན་པ་ནི་
འདྲ་བ་ཉིད་དོ། །ཞེས་ཕམ་པ་འཆབ་མེད་ཀྱིས་ཉམས་ཀྱང་དེ་ལ་ཕམ་ལྷག་ལ་སོགས་པ་
བསྐྱེད་པར་གསུངས་པས། དེས་བསླབ་པ་སྦྱིན་རུང་ཡང་མཚོན་པ་སྟེ་གསོར་རུང་ཡན་ཆད་
དང་ལྡན་པ་དེ་བསླབ་པའི་ཡན་ལག་ཡིན་པར་གྲུབ་བོ། །སེལ་བ་ནི་གསུམ་སྟེ། བསྙེན་
རྫོགས་ཀྱི་སྡོམ་པ་མ་བླངས་པ་དང་། བླངས་ཀྱང་སྡོམ་པ་མ་སྐྱེས་པ་དང་། སྡོམ་པ་སྐྱེས་
ཀྱང་ཕམ་པ་འཆབ་བཅས་ཀྱིས་ཉམས་པའོ། །སེལ་བ་དེ་གསུམ་ལ་ཅིར་འགྱུར་ནི། དང་པོ་
བསྙེན་རྫོགས་ཀྱི་སྡོམ་པ་མ་བླངས་པ་ལ་ཅིར་འགྱུར་ནི་གཉིས་ཏེ་ཁྱིམ་པ་ཕོ་མོ་ལ་ཅིར་འགྱུར་
དང་རབ་ཏུ་བྱུང་བ་རྣམ་གསུམ་ལ་ཅིར་འགྱུར་རོ། །
དང་པོ་ལ་གཉིས་ཏེ། སྡོམ་པ་གཏན་ནས་མ་བླངས་པའི་ཁྱིམ་པ་ཕོ་མོ་ལ་ཅིར་འགྱུར་
དང༌། དགེ་བསྙེན་ཕ་མའི་སྡོམ་པ་དང་ལྡན་པའི་ཁྱིམ་པ་ཕོ་མོ་ལ་ཅིར་འགྱུར་རོ། །དང་པོ་ནི་
སྡོམ་པ་གཏན་ནས་མ་བླངས་པའི་ཁྱིམ་པས་ཉེས་པ་སྤྱོད་པ་ཅི་བྱས་ཀྱང་སྡིག་པར་འགྱུར་
གྱི༑ ལྟུང་བ་གཏན་ནས་མི་སྐྱེད་དེ། ཁྱིམ་པ་རྣམས་ལ་ནི་བསོད་ནམས་མ་ཡིན་པ་མང་ངོ་
ཞེས་གསུངས་པ་དང་། ལྟུང་བ་ནི་བཅས་པ་ལས་འདས་པའི་ལས་ཀྱི་བྱེ་བྲག་ཡིན་ལ། སྡོམ་
པ་གཏན་ནས་མ་བླངས་པའི་ཁྱིམ་པ་ལ་བཅས་པ་མེད་པའི་ཕྱིར་རོ། །བཅས་ཀྱང་ཆད་པ་
ལ་འཇིགས་ནས་ལྡོག་འཇུག་བྱེད་པའི་དགོས་པ་མེད་པའི་ཕྱིར་རོ། །གཉིས་པ་ནི་དགེ་
བསྙེན་གྱི་སྡོམ་པ་དང་ལྡན་པའི་ཁྱིམ་པ་ལ་ནི། སྲོག་གཅོད་པ་ལ་སོགས་པའི་ཁ་ན་མ་ཐོ་བ་
འབྱུང་བར་མ་ཟད། བཅས་པའི་ཁ་ན་མ་ཐོ་བ་ཡང་འབྱུང་བར་གསུངས་ཏེ། མཛོད་ལས།
བཅས་པའི་ཁ་ན་མ་ཐོ་བ། །མྱོས་འགྱུར་ལས་གཞན་བསྲུང་ཕྱིར་རོ། །ཞེས་གསུངས་པ་དང་
རྣམ་པར་གཏན་ལ་དབབ་པ་བསྡུ་བ་ལས། དགེ་བསྙེན་གྱི་ལྟུང་བ་དང་། དགེ་བསྙེན་མའི་
ལྟུང་བ་དང་ཞེས་བཤད་དོ། །གཞན་ཡང་རིགས་པས་བརྟགས་ན་ཁྱིམ་པ་ལ་ཡང་ལྷག་མའི་

ལྟུང་བ་ཡོད་པ་སྲིད་པར་རིགས་ཏེ། དགེ་སློང་གི་རྒྱུད་ལ་ལྷག་མའི་ལྟུང་བ་ཡོད་བཞིན་དུ་
ཁྱིམ་པར་བབས་ན། སྔར་ནི་ལྷག་མའི་ལྟུང་བ་ཡོད་ཅིང་བབས་པས་ལྟུང་བ་མི་འདག་པའི་
ཕྱིར་དང་ལྟུང་བ་དག་བྱེད་གཞན་ཡང་མ་བྱུང་བའི་ཕྱིར་རོ། །བབས་པས་ལྟུང་བ་མི་འདག་སྟེ།
མི་སྤྱོད་པའི་ས་ནས་ཕྱིར་འོངས་པ་ན་དེའི་གནས་ཉིད་ཡིན་ནོ་ཞེས་གསུངས་པས་གྲུབ་བོ། །
དེ་ལྟར་ཁྱིམ་པར་བབས་པ་ལ་ཡང་སྔར་བྱུང་ལྷག་མའི་ལྟུང་བའི་རྒྱུན་གནས་པས་སྐད་ཅིག་
རེ་རེ་ཞིང་ལྷག་མའི་ལྟུང་བ་དེའི་རྫས་སྐད་ཅིག་སྔ་མས་ཕྱི་མ་བསྐྱེད་པར་རིགས་ཏེ། ཕམ་པ་
ལ་སོགས་པའང་དེ་དང་རྒྱུ་མཚན་མཚུངས་སོ། །
དེ་ལྟར་དགེ་བསྙེན་ཡིན་ན་ཁྱིམ་པ་ལའང་བཅས་པའི་ཁ་ན་མ་ཐོ་བ་རྣམ་པར་བཞག་
ན༑ ཊཱིཀ་ལས། བསླབ་པའི་གཞི་རྣམ་པར་བཞག་པ་མཐའ་དག་ནི་རབ་ཏུ་བྱུང་བ་རྣམས་ཀྱི་
ཡིན་པར་གསུངས་ཀྱི་ཁྱིམ་པ་རྣམས་ཀྱི་མ་ཡིན་པའི་ཕྱིར་ཞེས་བཤད་པ་དང་འགལ་ཞེ་ན།
སྡོམ་པ་གཏན་ནས་མ་བླངས་པའི་ཁྱིམ་པ་རྣམས་ཀྱི་མ་ཡིན་པའི་ཕྱིར་ཞེས་དགོངས་པ་སྟེ།
གཞན་དུ་ན་ལུང་གཞི་ལས་དགེ་བསྙེན་གྱི་སྡོམ་པ་ལེན་པ་ལ། སངས་རྒྱས་ཀྱི་བསྟན་པ་ལ་
བསླབ་པའི་གཞི་ལེན་པ་ཞེས་གསུངས་པ་དང་འགལ་ལོ། །གཉིས་པ་རབ་ཏུ་བྱུང་བ་རྣམ་
གསུམ་ལ་ཅིར་འགྱུར་ནི་འཆང་བྲལ་ལ་སོགས་པ་གནང་བ་རྣམས་ལས་གཞན་པའི་སྐབས་
སུ༑ ཉེས་བྱས་གསུམ་ཅི་རིགས་པར་འགྱུར་ཏེ། འོད་ལྡན་ལས། མི་གསོད་ལ་སོགས་གཞི་
རྣམས་ཀྱིས། །དགེ་ཚུལ་ལས་ནི་ཉམས་འགྱུར་དང་། །དགེ་སློང་བཞིན་དུ་དགེ་ཚུལ་ཡང་། །
ཕྱི་ནས་སྡོམ་སྐྱེའི་སྐལ་བ་མེད། །ཆང་འཐུང་ལ་སོགས་དྲུག་པོ་ཡིས། །བཤགས་བྱའི་ཉེས་
བྱས་མཐུན་པ་ཡིན། །ཕྱོགས་དང་མཐུན་ལས་འདས་ན་དེའི། །ཉེས་པ་སྨད་བྱ་ཡིན་པར་
བཞེད། །ཅེས་བཤད་དོ། །ལུང་ཞུ་བ་དང་། མདོ་འདིའི་སྤྱིར་བསྟན་ལས་བསྙེན་པར་མ་
རྫོགས་ཤིང་རབ་ཏུ་བྱུང་བའི་ལྟུང་བ་ཐམས་ཅད་ཉེས་བྱས་ཡིན་པར་གསུངས་ལ། འོད་ལྡན་
ལས། དགེ་ཚུལ་གྱི་ལྟུང་བ་ནི་ཐམས་ཅད་དུ་ཉེས་བྱས་ཁོ་ན་ཡིན་ཞེས་སོ། ། །

འོ་ན་དགེ་སློང་ལ་ཕམ་ལྷག་ལ་སོགས་པ་བསྐྱེད་ཀྱང་། དགེ་ཚུལ་ལ་ཉེས་བྱས་བསྐྱེད་
པའི་རྒྱུ་མཚན་ཅི་ཞེ་ན། ཉེར་སྦས་ཀྱི་ཞལ་ནས་བསྙེན་པར་རྫོགས་པ་དང་མ་རྫོགས་པ་
གཉིས་ཀྱི་བྱེ་བྲག་བསྟན་པའི་ཕྱིར་ཞེས་གསུངས་ལ། ཟླ་བ་ནོར་བུའི་ཞལ་ནས་ཚུལ་ཁྲིམས་
ཀྱི་ཐ་མར་གྱུར་པའི་ཕྱིར་རོ། །ཞེས་གསུངས་སོ། །དེ་གཉིས་ཀྱི་དོན་བསྡུ་ན་རབ་ཏུ་བྱུང་བ་
རྣམ་གསུམ་ནི་སྤང་བྱ་ཡོད་ཚད་སྤོང་བ་མ་ཡིན་གྱི་ཐེག་ཚད་སྤོང་བ་ཡིན་པས་ཉེས་བྱས་
གསུམ་ཅི་རིགས་ལས་མ་བཅས་ཏེ། བསྟན་པ་ལ་ཞུགས་པ་མ་རྫོགས་པའི་ཕྱིར་རོ། །གཉིས་
པ་དང་གསུམ་པ་སྡོམ་པ་བླངས་ཀྱང་མ་སྐྱེས་པ་དང་། སྐྱེས་ཀྱང་ཕམ་པ་འཆབ་བཅས་ཀྱིས་
ཉམས་པ་ལ་ཅིར་འགྱུར་ནི། དེ་གཉིས་ཀྱི་ཉེས་པར་སྤྱོད་པར་བྱེད་ན་ཉེས་བྱས་ཙམ་དུ་འགྱུར་
ཏེ༑ ཉམས་པ་དང་མ་སྐྱེས་པ་གཉིས་ལྟུང་བ་ལ་སྦྱོར་ན་ཉེས་བྱས་སོ། །ཞེས་པ་དང་། དེ་
གཉིས་ཀྱི་རང་རྒྱུད་ལ་སྦྱོར་བ་གསར་སྐྱེས་བསྐྱེད་ཀྱི་ལྟུང་བ་ཉེས་བྱས་ལས་ཆེ་བ་མི་བསྐྱེད་
དེ་མ་སྐྱེས་པ་ལ་བསྙེན་རྫོགས་ཀྱི་སྡོམ་པ་གཏན་མེད་པའི་ཕྱིར་དང་ཉམས་པ་ལ་བསྙེན་
རྫོགས་ཀྱི་སྡོམ་པ་དགོས་པ་སྒྲུབ་ནུས་མེད་པའི་ཕྱིར་རོ། །དེ་གཉིས་ལ་ཉེས་བྱས་སུ་འགྱུར་
བའི་རྒྱུ་མཚན་གང་ཞེ་ན། སྡོམ་པ་མ་སྐྱེས་པ་ཁོ་ན་ཉིད་དགེ་སློང་དུ་ཁས་འཆེས་ཤིང་བར་
མས་བསྡུས་པའི་ངོ་བོ་ཉིད་ཀྱི་རབ་ཏུ་བྱུང་བ་ཡོད་ཅིང་དེ་དང་འགལ་བར་བྱས་པའི་ཕྱིར་དང་།
ཕམ་པ་འཆབ་བཅས་ཀྱིས་ཉམས་པ་ལ་དགོས་པ་སྒྲུབ་མི་ནུས་ཀྱི་བསྙེན་རྫོགས་ཀྱི་སྡོམ་པ་
ཙམ་པོ་ཞིག་ཡོད་ཅིང་དེ་དང་འགལ་བར་བྱས་པའི་ཕྱིར་རོ། །
གཉིས་པ་བསླབ་པའི་ཚིག་གཅིག་པ་ནི། ཚིག་ཕྱི་མ་དགེ་སློང་གིས་སྦྱོར་བ་བྱས་ཤིང་
དགེ་སློང་གིས་ཚིག་ཏུ་མཐར་ཐུག་གྲུབ་པ་སྟེ། ཚིག་སྔ་མར་སྦྱོར་བ་བྱས་པ་ལ་ཡང་ངོ་ཞེས་
པའི་ཤུགས་ཀྱིས་གྲུབ་པའོ། །སེལ་བ་ནི་ཚིག་སྔ་མ་དགེ་ཚུལ་གྱི་སྦྱོར་བ་བྱས་ནས་དེ་དགེ་
སློང་དུ་གྱུར་པ་ན་མཐར་ཐུག་གྲུབ་པའོ། །སེལ་བ་དེ་ལ་ཅིར་འགྱུར་ནི། ཁང་པ་ཁང་ཆེན་ལྟ་
བུ་ལ་མཚོན་ན་ལྟུང་བ་ན་སྨད་པ་སྟེ། ལུང་ཞུ་བ་ལས། བསྙེན་པར་མ་རྫོགས་པས་ཁང་པ་
 

བརྩིག་པར་བརྩམས་ནས། བསྙེན་པར་རྫོགས་ཏེ་ཟིན་ལགས་ན་ཅིར་འགྱུར། སྦོམ་པོར་
འགྱུར་རོ་ཞེས་ལྟུང་བ་ན་སྨད་དུ་གསུངས་ཤིང་། ཚིག་སྔ་མར་སྦྱོར་བ་ཞེས་པ་དང་། འདི་ལ་
ལྟུང་བ་དངོས་གཞི་རྫོགས་པར་མི་བསྐྱེད་དེ། སྦྱོར་བའི་གནས་སྐབས་ན་བསྙེན་རྫོགས་ཀྱི་
སྡོམ་པ་དང་མི་ལྡན་པའི་ཕྱིར་རོ། །
གསུམ་པ་བསླབ་པའི་རྒྱུན་གཅིག་པ་ནི་དགེ་སློང་གི་བསླབ་རྒྱུན་དེ་ཉིད་ཀྱི་གནས་
སྐབས་སུ་སྦྱོར་བ་བྱས་ཤིང་དགེ་སློང་གི་བསླབ་རྒྱུན་དེ་ཉིད་ཀྱི་གནས་སྐབས་སུ་མཐར་ཐུག་
གྲུབ་པ་སྟེ། ཉེས་པ་དེ་མེད་པ་ཉིད་ལ་འོངས་པ་ནི་ཐ་དད་དོ་ཞེས་པའི་ཤུགས་ཀྱིས་གྲུབ་བོ། །
སེལ་བ་ནི་དགེ་སློང་གིས་ཁང་པ་བརྩིགས་པའི་སྦྱོར་བ་བྱས་ནས་ཁྱིམ་པར་བབས་ཏེ་སླར་
ཡང་དགེ་སློང་དུ་གྱུར་པ་ན་ཐོག་ཕུབ་སྟེ། མཐར་ཐུག་གྲུབ་པ་ལྟ་བུའོ། །སེལ་བ་དེ་ལ་ཅིར་
འགྱུར་ནི། ཁང་པ་ཁང་ཆེན་ལྟ་བུ་ལ་མཚོན་ན། བསླབ་རྒྱུན་སྔ་ཕྱིར་ལྟུང་བ་ན་སྨད་ཐ་དད་
དུ་འོང་སྟེ་འོང་བ་ནི་ཐ་དད་དོ་ཞེས་པ་དང་། འདི་ལ་ལྟུང་བ་དངོས་གཞི་རྫོགས་པར་མི་
བསྐྱེད་དེ། སྦྱོར་བ་དང་མཐར་ཐུག་པའི་བར་དུ་བསླབ་པ་ཡན་ལག་རྒྱུན་ཆད་པའི་ཕྱིར་རོ། །
བཞི་པ་ལས་དང་པོ་པ་མ་ཡིན་པ་ནི་རང་རང་གི་བཅས་པའི་རྟེན་ཡིན་པ་སྟེ། མ་བཅས་པ་
ལ་ཡང་ངོ་ཞེས་པ་དང་ལུང་རྣམ་འབྱེད་ལས། ལས་དང་པོ་པ་ལ་ལྟུང་བ་མེད་དོ་ཞེས་
གསུངས་པ་དེའི་ཤུགས་ཀྱིས་གྲུབ་བོ། །སེལ་བ་ནི་ལས་དང་པོ་པས་མི་ཚངས་སྤྱོད་ལ་སོགས་
པ་བྱས་པའོ། །སེལ་བ་དེ་ལ་ཅིར་འགྱུར་ནི། རང་རང་གི་ལྟུང་བ་གཏན་ནས་མི་བསྐྱེད་དེ་མ་
བཅས་པ་ལ་ཡང་ངོ་ཞེས་པ་དང་ལྟུང་བ་ནི་བཅས་པ་ལས་འདས་པའི་ལས་ཀྱི་བྱེ་བྲག་ཡིན་
ལ༑ རང་རང་གི་ལས་དང་པོ་པ་ལ་རང་རང་གི་བཅས་པ་མེད་པའི་ཕྱིར་རོ། །
དེ་ལྟར་དོན་རྣམ་པ་བཞིས་བསླབ་པའི་ཡན་ལག་བསྟན་ནས། གཉིས་པ་བསམ་པའི་
ཡན་ལག་ནི་ལྟུང་བ་ཐམས་ཅད་ལ་རྟེན་ཤེས་པ་རང་བཞིན་དུ་གནས་པ་ཡན་ལག་ཏུ་དགོས་
ཏེ༑ ཐ་སྙད་དུ་རུང་བའི་འདུ་ཤེས་ལས་ཉམས་པ་ཞེས་པའི་ཤུགས་ཀྱིས་གྲུབ་ཅིང་། ལུང་རྣམ་
 

འབྱེད་ལས་སྨོས་པ་དང་། སེམས་འཁྲུགས་པ་དང་། ཚོར་བ་དག་གིས་ཉེན་པ་ལ་ལྟུང་བ་
མེད་དོ་ཞེས་གསུངས་པས་ཀྱང་ངོ་། །སེལ་བ་ནི་སྨོས་པ་ལ་སོགས་པས་མི་ཚངས་སྤྱོད་ལ་
སོགས་པ་བྱས་པའོ། །སེལ་བ་དེ་ལ་ཅིར་འགྱུར་ནི། སྨྱོ་བ་སེམས་འཁྲུགས་ཚོར་བས་ཉེན་
པ་ལ་ལྟུང་བ་རང་རང་གི་སྐད་ཅིག་དང་པོར་གྱུར་པའི་ལྟུང་བ་སྡེ་ལྔ་མི་བསྐྱེད་དེ། བཅས་
པའི་རྟེན་མ་ཡིན་པའི་ཕྱིར་རོ། །དགེ་སློང་གི་རྒྱུད་ལ་ལྷག་མའི་ལྟུང་བ་ཡོད་བཞིན་དུ་སྨྱོ་ན་
སྨྱོས་པས་ལྟུང་བ་མི་འདག་པའི་ཚུལ་སྔར་བཤད་པ་བཞིན་ནོ། །
གཉིས་པ་ཕལ་ཆེར་ཐུན་མོང་གི་ཡན་ལག་ལ་གཉིས་ཏེ། ལུས་ཀྱི་ཡན་ལག་དང་།
མཚན་གྱི་ཡན་ལག་གོ། །དང་པོ་ནི། སྲོག་གཅོད་པ་བཞི་དང་ཕམ་ལྷག་དང་པོ་གཉིས་དང་།
རྐུ་བ་སྟེ། ལྟུང་བ་བདུན་ལ་ལུས་ཐ་མལ་དུ་གནས་པ་ཡན་ལག་ཏུ་མི་དགོས་ཏེ། འགྲོ་བ་
གཞན་གྱི་རྣམ་པ་བསྟན་པ་ན་དགེ་སློང་གི་འདུ་ཤེས་ཡོད་པ་ལའོ་ཞེས་པས་གྲུབ་བོ། །ལྟུང་
བ་བདུན་པོ་དེ་དག་མ་གཏོགས་པ་ལྟུང་བ་དངོས་གཞི་གཞན་རྣམས་ལ་ནི་ལུས་ཐ་མལ་དུ་
གནས་པ་ཡན་ལག་ཏུ་དགོས་ཏེ། དགེ་སློང་བདག་ཉིད་སྤྲུལ་སྟག་ཏུ་བསྒྱུར་བ་མ་ཡིན་པ་
དང་ལུས་མི་སྣང་བར་བྱས་པ་མ་ཡིན་པའོ། །དེའང་ལུང་ཞུ་བ་ལས་རྫུ་འཕྲུལ་གྱིས་བལ་
ཁུར་ན་ཅིར་འགྱུར་ཉེས་བྱས་སོ་ཞེས་པ་ལ་སོགས་པར། བལ་ཁུར་བ་དང་སྐྱེ་བ་གཅོད། །
སྦེད་དང་གདེང་མེད་སྤྱོད་དང་བཞི། །ཞེས་པ་ལྟར་གྱི་ལྟུང་བ་བཞི་ལ་རྫུ་འཕྲུལ་ལམ་སྤྲུལ་
པས་བྱས་ན་ལྟུང་བ་ན་སྨད་དུ་གསུངས་པའི་ཤུགས་ཀྱིས་གྲུབ་ཅིང་། ལུང་ཞུ་བ་ལས། དགེ་
སློང་གིས་སྔགས་སམ་སྨན་གྱིས་བདག་ཉིད་མི་སྣང་བར་བགྱིས་ཏེ་མི་ཆོས་བླ་མར་གྱུར་
པའི་བརྫུན་སྨྲས་ན་ཅིར་འགྱུར་སྦོམ་པོར་འགྱུར་རོ་ཞེས་པ་ལ་སོགས་པ་ལྟུང་བ་བཞི་བཅུའི་
སྐབས་སུ་རང་གི་ལུས་མི་སྣང་བར་བྱས་ན་རང་རང་གི་ལྟུང་བ་ན་སྨད་དུ་གསུངས་པའི་
ཤུགས་ཀྱིས་གྲུབ་བོ། །སེལ་བ་ནི་དགེ་སློང་བདག་ཉིད་སྤྲུལ་སྟག་ཏུ་བསྒྱུར་བའམ་ལུས་མི་
སྣང་བར་བྱས་ཏེ་ཉེས་སྤྱོད་ལ་འཇུག་པའོ། །སེལ་བ་དེ་ལས་ཅིར་འགྱུར་ནི་རང་རང་གི་ན་
 

སྨད་པ་སྟེ། ལུང་ལས་བལ་ཁུར་བ་ལ་སོགས་པ་བཞི་ལ་ན་སྨད་དུ་གསུངས་ཞེས་པ་ལ་
སོགས་པ་གོང་དུ་བཤད་ཟིན་ཏོ། །
འདི་ལ་ལྟུང་བ་དངོས་གཞི་རྫོགས་པར་མི་བསྐྱེད་པ་ནི། བསྙེན་རྫོགས་ཀྱིས་ཉེས་པ་
བྱས་པའི་ཐ་སྙད་དུ་བྱ་བའི་དགག་བྱ་མ་རྫོགས་པའི་ཕྱིར་རོ། །གཉིས་པ་མཚན་གྱི་ཡན་
ལག་ནི། སྲོག་གཅོད་ཕམ་པ་ལ་སོགས་པ་མཚན་ཉིད་ཅི་འདྲ་བའི་ཐུན་མོང་བ་ལྔ་བཅུ་རྩ་ལྔ་
ལ་ནི་སྦྱོར་བ་དང་མཐར་ཐུག་གི་བར་དུ་མཚན་གྱུར་པ་མ་ཡིན་པ་འདི་ཡན་ལག་ཏུ་མི་
དགོས་ཏེ། མཚན་འགྱུར་བ་ནི་དེའི་ཞིང་ཉིད་ཡིན་ནོ་ཞེས་པས་གྲུབ་བོ། །ལྟུང་བ་ལྔ་བཅུ་རྩ་
ལྔ་པོ་དེ་དག་མ་གཏོགས་པ་ལྟུང་བ་དངོས་གཞི་གཞན་རྣམས་ལ་ནི། ལྟུང་བ་བསྐྱེད་པའི་
རྟེན་དེ་ལྟུང་བའི་སྦྱོར་བ་དང་མཐར་ཐུག་གི་བར་དུ་མཚན་གྱུར་པ་མ་ཡིན་པ་ཡན་ལག་ཏུ་
དགོས་ཏེ། སྤྱིར་བསྟན་ལས་ན་སྨད་པའི་དོན་གྱི་སྦྱོར་བ་ཞེས་པ་ལ་སོགས་པའི་ཤུགས་ཀྱིས་
གྲུབ་བོ། །སེལ་བ་ནི་ལྟུང་བ་བསྐྱེད་པའི་རྟེན་དེ་སྦྱོར་བ་དང་མཐར་ཐུག་གི་བར་དུ་མཚན་
གྱུར་པའོ། །སེལ་བ་དེ་ལ་ཅིར་འགྱུར་ནི། རྡེག་པ་ལྟ་བུ་ལ་མཚོན་ན། དགེ་སློང་ལ་དགེ་སློང་
གིས་རྡེག་པའི་སྦྱོར་བ་བྱས་ནས་རྡེག་པར་བྱེད་པ་པོ་དེ་མཚན་གྱུར་པ་ན་དེ་ལ་ཕོག་སྟེ་མཐར་
ཐུག་ན། ལྟུང་བ་ན་སྨད་དུ་འགྱུར་བ་ལྟ་བུ་སྟེ། ལུང་ཞུ་བ་ལས། དགེ་སློང་གིས་དགེ་སློང་ལ་
བརྡེག་པ་ན་མཚན་འཕོས་ཏེ་དགེ་སློང་མར་གྱུར་ན་ཅིར་འགྱུར། ཉེས་བྱས་སོ་ཞེས་པ་ལ་
སོགས་པ་ལུང་ལས་མང་དུ་གསུངས་པས་གྲུབ་བོ། །དེ་ལྟར་ན་ལྟུང་བ་དངོས་གཞི་ཀུན་གྱི་
ཐུན་མོང་གི་ཡན་ལག་གཉིས་དང་། ཕལ་ཆེར་ཐུན་མོང་གི་ཡན་ལག་གཉིས་ཏེ། ཐུན་མོང་
གི་ཡན་ལག་བཞི་བསྟན་ཟིན་ཏོ། །
ད་ནི་ཐུན་མོང་མ་ཡིན་པའི་ཡན་ལག་བཞི་སྟོན་ཏེ། གཞིའི་ཡན་ལག་དང་། བསམ་
པ་དང་། སྦྱོར་བ་དང་། མཐར་ཐུག་གི་ཡན་ལག་གོ། །དང་པོ་ལ་གཉིས་ཏེ། བགྲོད་པར་བྱ་
བའི་ལམ་དང་། བགྲོད་པར་བྱེད་པའི་ཡན་ལག་གོ། །དང་པོ་ལ་བཞི་ལས། དང་པོ་ལམ་
 

གསུམ་ལས་གང་ཡང་རུང་བ་ནི། དེར་རོ་ཁའམ་བཤང་བའི་ལམ་དུའོ་ཞེས་སོ། །སེལ་བ་
ལམ་གསུམ་ལས་གཞན་པའི་ལུས་ཀྱི་བུ་ག་གཞན་དུ་རྩོལ་ན་ནི། ལྟུང་བ་ན་སྨད་དུ་འགྱུར་
ཏེ༑ གཞན་པའི་བུ་ག་ལུས་ལས་བཅད་པ་ལ་ཡང་ངོ་ཞེས་སོ། །གཉིས་པ་ལམ་མ་ཉམས་པ་
ཡིན་པ་ནི་མ་ཉམས་པར་རོ་ཞེས་སོ། །སེལ་བ་ལམ་གསུམ་སྲོག་ཆགས་ཀྱིས་ཟོས་པ་ལ་
སོགས་པས་ཉམས་པར་རྩོལ་ན་ནི། ན་སྨད་དུ་འགྱུར་ཏེ། ཉམས་པ་དག་ལ་ནི་སྦོམ་པོར་རོ་
ཞེས་སོ། །གསུམ་པ་དང་པོའི་མཐའ་ཕན་ཆད་ཡིན་པ་ནི། ཁའི་དང་པོ་ནི་སོ་ཕན་ཆད་དོ་
ཞེས་པ་ལ་སོགས་པ་གསུངས་སོ། །སེལ་བ་སོ་ཚུན་ཆད་ལ་སོགས་པ་མཚམས་ལས་མ་
འདས་པར་རྩོལ་ན་ནི། ན་སྨད་དུ་འགྱུར་ཏེ། ཕྱི་རོལ་གྱི་མཚམས་ལ་ཐུག་པར་རོ་ཞེས་སོ། །
བཞི་པ་སྟེན་དུ་རུང་བ་ལ་གསུམ་ལས། དང་པོ་ཆེ་ཆུང་སྤྲད་པར་བཟོད་པར་ནི། ཡན་
ལག་ཐམས་ཅད་དང་དུ་བླངས་དུ་རུང་བ་ཉིད་ནི་བསྟེན་པའི་ཕྱིར་མཐུ་དང་ལྡན་ཞེས་སོ། །
སེལ་བ་ཆེ་ཆུང་སྤྲད་པར་མི་བཟོད་པ་ལ་རྩོལ་ན་ནི། ན་སྨད་དུ་འགྱུར་ཏེ། ལག་པས་ལག་
པར་དང་ཞེས་པ་ལ་སོགས་པ་དང་། མི་རུང་བ་ཉིད་ལ་ནི་ན་སྨད་དོ་ཞེས་སོ། །གཉིས་པ་
སེམས་ཅན་དུ་བགྲང་པ་ཡིན་པ་ནི། སྔོན་རྣམ་ཤེས་ལེན་མྱོང་ཡན་ཆད་ཡིན་པ་སྟེ། སྐྱེས་པ་
ཉིད་དང་མ་ནིང་ཉིད་དང་རོ་ཉིད་དང་ཞེས་སོ། །སེལ་བ་ནི་ཤིང་ལ་བུ་མོའི་གཟུགས་བྱས་པ་
ལ་སོགས་པ་ལ་རྩོལ་ན། གལ་ཏེ་དབང་པོ་ཙམ་དོད་ན་སྦོམ་པོར་འགྱུར་ཏེ། ཤིང་དང་བ་སོ་
དང་ཞེས་སོ། །གསུམ་པ་ལམ་དེ་ལུས་ཕྱེད་ཡན་ཆད་ལ་གནས་པ་ནི་བགྲོད་པར་བྱ་བ་ཕྱེད་
བཅད་པ་ཉིད་ལ་ཡང་ན་སྨད་པ་མེད་དོ་ཞེས་སོ། །སེལ་བ་ལུས་ཕྱེད་ཡན་ཆད་ལ་གནས་པ་
མ་ཡིན་པའམ་ལམ་དུ་རྩོལ་ན་ནི། ན་སྨད་དུ་འགྱུར་ཏེ། མགོ་བཅད་པའི་ཁར་རོ་ཞེས་སོ། །
གཉིས་པ་བགྲོད་པར་བྱེད་པའི་ཡན་ལག་ལ་བཞི་ལས། དང་པོ་ནོར་བུ་དང་ལྡན་པ་
ནི༔ ཡན་ལག་གི་ཐོག་མའི་ཕྱོགས་ཀྱིས་རྩོལ་བ་སྟེ། དེར་ནོར་བུ་བཅུག་པ་ཉིད་ན་ཞེས་སོ། །
སེལ་བ་བསྟབས་སྟེ་རྩོལ་ན་ནི་ན་སྨད་དུ་འགྱུར་ཏེ་བསྟབས་པ་དང་ཞེས་སོ། །གཉིས་པ་
 

ནད་མེད་པ་ནི། བདེ་བ་ཉམས་མྱོང་གི་གེགས་བྱེད་པའི་ནད་མེད་པ་སྟེ། འོད་ལྡན་རྩ་འགྲེལ་
ལས། ནད་མེད་ལས་རུང་དྲུད་ནས་ནི་ཞེས་སོ། །སེལ་བ་བདེ་བ་ཉམས་མྱོང་གི་གེགས་བྱེད་
པའི་ནད་དང་བཅས་པས་རྩོལ་ན་ནི་ན་སྨད་དུ་འགྱུར་ཏེ། ཡན་ལག་གི་རྣམ་པ་རྡོལ་བའི་
ཕྱིར་རོ་མ་མྱོང་ན་ཡང་ངོ་ཞེས་སོ། །གསུམ་པ་ལས་སུ་རུང་བ་ནི། འོད་ལྡན་རྩ་འགྲེལ་ལས།
ནད་མེད་ལས་རུང་ཞེས་སོ། །སེལ་བ་ལས་སུ་མི་རུང་བས་རྩོལ་ན་ན་སྨད་དུ་འགྱུར་ཏེ།
ལས་སུ་མི་རུང་བ་བཅུག་ནའོ་ཞེས་སོ། །བཞི་པ་ཡན་ལག་རྒྱུད་དུ་གཏོགས་པ་ནི། ཡན་
ལག་ལུས་ལས་ཐ་དད་དུ་མ་བྱས་པ་སྟེ། རྟེན་པར་བྱེད་པ་ལུས་ལས་ཐ་དད་དུ་བྱས་པ་ཞེས་
པའི་ཤུགས་ཀྱིས་གྲུབ་བོ། །སེལ་བ་ཡན་ལག་ལུས་ལས་ཐ་དད་དུ་བྱས་ཏེ་རྩོལ་ན་ན་སྨད་དུ་
འགྱུར་ཏེ། ཞུ་བ་ལས། བཅད་དེ་འཛུད་ན་ཉེས་པ་སྦོམ་པོར་རོ་ཞེས་སོ། །
གཉིས་པ་བསམ་པའི་ཡན་ལག་ནི། འདུ་ཤེས་དང་། ཀུན་སློང་སྟེ། ཕམ་པ་དང་པོ་ནི་
གཞི་ལ་འདུ་ཤེས་འཁྲུལ་ཡང་ལྟུང་བ་རྫོགས་པར་བསྐྱེད་དེ། དངོས་པོ་གཙོ་བོའི་ལྟུང་བ་
ཡིན་པའི་ཕྱིར་ཏེ། མི་ཚངས་པར་སྤྱོད་པ་ལ་ནི་དེར་མ་ཟད་དོ་ཞེས་པ་དང་། འོད་ལྡན་རྩ་
འགྲེལ་ལས། འཁྲིག་པ་ལ་ནི་འདུ་ཤེས་གཙོར་བྱ་མེད་དེ། ཞེས་བཤད་དོ། །འདིར་དངོས་
པོ་གཙོ་བོར་འཇོག་པའི་རྒྱུ་མཚན་ནི། འཁྲིག་པ་བསྟེན་པ་དེ་འདོད་པ་དང་གནོད་པ་ཐམས་
ཅད་ཀྱི་རྩ་བ་ཡིན་པས་དགག་བྱ་ཆེ་བའི་ཕྱིར་དང་། འདོད་པ་དོན་དུ་གཉེར་བའི་གང་ཟག་
ལ་བལྟོས་ཏེ་འབྱུང་ཉེ་ཞིང་སྤང་དཀའ་བའི་ཕྱིར་དོག་ཏུ་དཀག་པའོ། །ཀུན་སློང་ནི་མི་
ཚངས་པར་སྤྱོད་པར་འདོད་པ་རྒྱུན་མ་ཆད་པ་སྟེ། ཕྱུང་བ་ཐམས་ཅད་ལ་མཐའ་ཉིད་མ་
གཏོགས་པ་ནི་དགེ་འདུན་ལྷག་མའོ་ཞེས་མི་ཚངས་སྤྱོད་ཀྱི་སྦོམ་པོར་བསྐྱེད་པ་ལ་མི་ཚངས་
སྤྱོད་ཀྱི་ཀུན་སློང་དགོས་པར་གསུངས་པས། འདིའི་ཕམ་པ་བསྐྱེད་པ་ལ་འདིའི་ཀུན་སློང་
དགོས་པར་གནད་ཀྱིས་སྦྱོར། རྒྱུན་མ་ཆད་པ་ནི། བཏང་བ་ཡང་ངོ་ཞེས་པས་གྲུབ་བོ། །
གསུམ་པ་སྦྱོར་པའི་ཡན་ལག་ནི། ལམ་དང་ཡན་ལག་རེག་ཅིང་རྩོལ་བ་སྟེ། རེག་
 

ཅེས་སོ། །རྩོལ་བ་ནི་ལུང་དང་མདོ་རྩ་འགྲེལ་ལས་མ་བཤད་ཀྱང་འོད་ལྡན་གྱི་རྩ་བ་ལས་
དྲུད་ནས་ནི་ཞེས་བཤད་དོ། །དེ་ཡང་ལུང་ལས་ལྷག་མ་དང་པོ་ལ་རྩོལ་བ་ཡན་ལག་ཏུ་
གསུངས་ལ། ཕམ་པ་དང་པོ་ལ་ཡང་རྩོལ་བ་ཡན་ལག་ཏུ་དགོས་པར་སྦྱར་ཞེས་འོད་ལྡན་
ལས་བཤད་དོ། །སེལ་བ་རས་འཐུག་པོས་གཡོགས་ཏེ་མི་རེག་པར་འཛུད་ན་སྦོམ་པོར་
འགྱུར་ཏེ། མི་རེག་པར་འཇུག་པ་ཞེས་སོ། །
མཐར་ཐུག་གི་ཡན་ལག་ནི། ལམ་དང་ཡན་ལག་རེག་པ་ལས་བྱུང་བའི་བདེ་བ་
ཉམས་སུ་མྱོང་ཞིང་བདག་གིར་བྱེད་པ་སྟེ། ཉམས་སུ་མྱོང་བར་བྱས་ནའོ་ཞེས་པ་དང་། རྣམ་
འབྱེད་ལས་ཤེས་ནས་ཀྱང་བདག་གིར་བྱེད་ན་བསྙིལ་བ་བྱའོ་ཞེས་སོ། །སེལ་བ་ནི་མཐར་
ཐུག་གི་མདུན་རོལ་ཏུ་ན་སྨད་དེ་སྐྲག་པ་དང་ངོ་ཚ་བས་ཞེས་བཤད་པས་སོ། །གཉིས་པ་
ཡན་ལག་གི་དོན་ནི། བཅུག་རེག་ཅེས་སྨོས་ཏེ། འདི་ལ་དོན་གཉིས་སྟེ། གནས་སྒྲུབ་པའི་
སྒོ་ནས་སྟེན་པར་བྱེད་པའི་ཕམ་པ་བསྟན་པ་དང་། བྱེད་པ་པོ་སྒྲུབ་པའི་སྒོ་ནས་སྟེན་པར་
བྱེད་པའི་ཕམ་པ་བསྟན་པའོ། །དང་པོ་ནི། གང་དུ་བཅུག་པ་ལམ་གསུམ་པོའི་རེག་པ་
ཉམས་སུ་མྱོང་བར་བྱས་ན་ཡན་ལག་གི་བདག་པོ་དགེ་སློང་དེ་ཕམ་པར་འགྱུར་བའོ། །
གཉིས་པ་ནི་གང་བཅུག་པ་པོའི་དབང་པོའི་རེག་པ་ཉམས་སུ་མྱོང་བར་བྱས་ན། ལམ་
གཉིས་ཀྱི་བདག་པོ་དགེ་སློང་ངམ་གསུམ་གྱི་བདག་པོ་དགེ་སློང་མ་དེ་ཕམ་པར་འགྱུར་བ་སྟེ།
དོན་དེ་ལྟར་ཊིཀ་ལས་བཤད་དོ། །ཉམས་སུ་མྱོང་བར་བྱས་ནའོ་ཞེས་པ་འདིས་ནི། བདག་
གིར་བྱེད་ནའོ་ཞེས་ཤུགས་ཀྱིས་འཐེན་ཏེ། རྣམ་འབྱེད་ལས་ཤེས་ནས་ཀྱང་བདག་གིར་བྱེད་
ན་བརྙིལ་བར་བྱའོ་ཞེས་གསུངས་མ་ཉམས་པར་རོ་ཞེས་པ་འདི་རྣམ་འབྱེད་ལས་མའི་བུད་
མེད་གསོན་པོ་མ་ཉམས་པ་ཞེས་སྤྱིར་གསུངས་ཀྱང་། བྱེ་བྲག་ཏུ་རྨ་མ་ཉམས་པར་ཞེས་པ་
སྟེ༔ བུད་མེད་ཀྱི་ལུས་མ་ཉམས་པར་ཡན་ལག་ཏུ་དགོས་ན། ཞུ་བ་ལས། བུད་མེད་སྐྱེད་
པར་བཅད་པར་གྱུར་པ་ལ་རྨའི་སྒོ་གསུམ་ལས་གང་ཡང་རུང་བ་ཞིག་མ་ཉམས་པར་གྱུར་ལ་
 

མི་ཚངས་པར་སྤྱད་ན་ཅིར་འགྱུར་ཞེས་གསུངས་པ་དང་། བགྲོད་པར་བྱ་བ་ཕྱེད་བཅད་པ་
ཉིད་ལ་ཡང་ངོ་ཞེས་པ་དང་འགལ་ལོ། །བུད་མེད་གསོན་པོ་མ་ཉམས་པ་ཞེས་རྣམ་འབྱེད་
ལས་གསུངས་པ་དེ་ནི། ཆ་ཤས་ཀྱི་སྒོ་ནས་སྤྱི་ལ་བཏགས་པ་ཡིན་གྱི། ཞར་བ་དང་ལག་
རྡུམ་བཞིན་ནོ། །ཆ་ཤས་རྨ་མ་ཉམས་པ་ལ། བུད་མེད་མ་ཉམས་པ་ཞེས་སྤྱིར་གསུངས་པ་
དེའི་དགོས་པ་ནི། ལུས་ཕྱེད་མན་ཆད་ལ་གནས་པའི་རྨ་མ་ཉམས་པར་དགོས་པར་བསྟན་
པ་སྟེ། ལམ་གསུམ་ལུས་ལས་ཐ་དད་དུ་བྱས་པ་ལ་རྩོལ་ན་སྦོམ་པོ་ལས་མི་བསྐྱེད་པའོ། །
ཉམས་པ་དག་ལ་ཞེས་པ་ནི། དག་གཉིས་ཀྱི་སྒྲ་དང་དག་མང་པོའི་སྒྲ་སྟེ། ནང་ཉམས་པ་
དང་ཕྱི་རོལ་ཉམས་པ་སྟེ། ཉམས་པ་གཉིས་པོ་དག་དང་། རྨའི་སྒོ་གསུམ་ཉམས་པ་སྟེ་ཉམས་
པ་གསུམ་པོ་དག་ལ་ཞེས་བསྟན་ཏོ། །མི་མ་ཡིན་མོ་ཡན་ལག་ཐམས་ཅད་བཟུང་དུ་མི་རུང་
བའམ། བུ་མོ་ལོ་ཉུང་ངུ་ལོན་པ་ལྟ་བུ་འཁྲིག་པ་བསྟེན་དུ་མི་རུང་བ་སྟེ་འཁྲིག་པ་བསྟེན་དུ་
མི་བཏུབ་པ་ཉིད་ལ་ན་སྨད་དོ། །
དེ་ཡང་སྤྱིར་བསྟེན་ན་ཕམ་པ་དང་ལྷག་མའི་ན་སྨད་ནི་སྦོམ་པོའོ། །སྦོམ་པོ་དང་ལྟུང་
བྱེད་དང་སོ་སོར་བཤགས་པར་བྱ་བ་དང་གསུམ་གྱིས་ན་སྨད་ནི་ཉེས་བྱས་སོ། །ཉེས་བྱས་
ཀྱི་ན་སྨད་ནི་ཉེས་བྱས་ཕྲ་མོའོ། །ཁུ་བ་འབྱུང་བའི་སྔར་ཕྱི་རོལ་ཏུ་དྲུད་པ་ཞེས་པའོ། །ཀུན་
ནས་བསྐོར་བ་ནི་སྒོ་བཅད་ཅིང་གནས་ལ་ཞེས་འགྲེལ་ཆུང་ལས་སོ། །བསྐོར་བ་དང་སྒོ་
བཅད་པ་གཉིས་གླེང་གཞི་ཐ་དད་ཀྱང་བསྲུང་བའི་བྱ་བ་གཅིག་པའོ། །འཛག་སྣོད་བཅང་
བར་བྱ་ཞེས་པ་ནི་ཉེས་པར་འགྱུར་རོ་སྙམ་པའི་དོགས་གཅོད་དོ། །འོ་ན་སྣོད་དུའོ་ཞེས་སྦོམ་
པོར་གསུངས་པ་དང་འགལ་ལོ་ཞེ་ན། འདོད་ཆགས་ཀྱི་བསམ་པས་འཛག་སྣོད་དུ་འཛུད་ན་
ཉེས་པར་འགྱུར་ཡང་། ཉོན་མོངས་པའི་བསམ་པ་མེད་པར་འཛག་སྣོད་འཆང་བ་ལ་ཉེས་
པ་མེད་པའོ། །བསྟེན་པར་བྱ་བའི་དབུས་བྱེ་བ་ནི་མོའི་དབང་པོ་གཤེགས་པ་ཡིན་ནམ།
ལུས་རིལ་པོ་གཤེགས་པ་ཡིན་ཞེ་ན། ཊིཀ་ལས། མོའི་དབང་པོར་གྱུར་པའི་དབུས་ཕྱེད་
 

ཚལ་དུ་གས་པ་ལ་སོགས་པས་བྱེ་བ་ཞེས་བཤད་དོ། །ལུང་ཞུ་བ་ལས། བུད་མེད་ཕྱེད་ཚལ་
དུ་གཤེགས་པར་གྱུར་ལ། འགྲེལ་ཆུང་ལས་ཀྱང་། རོ་ལྟ་བུ་མོ་མཚན་ནས་ལུས་ཕྱེད་
གཤེགས་སུ་གཤེགས་ཏེ་སླར་སྦྱར་ནས་སྦྱར་བའི་མཚམས་མི་མངོན་པ་ཞེས་བཤད་དེ་
ལུགས་གཉིས་ཀ་ལྟར་གཟུང་ངོ༌། །ཕག་ལ་སོགས་པ་སྤུ་མེད་པ་དག་ལའོ། །ཞེས་སྦོམ་པོར་
གསུངས་ན། མི་ཚངས་སྤྱོད་ཀྱི་ཕམ་པ་བསྐྱེད་པ་ལ་གཞི་མི་དང་དུད་འགྲོ་ནི་འདྲལ། གསོན་
པོ་དང་རོ་ཡང་འདྲ་ན། འདིར་ཕམ་པ་མི་བསྐྱེད་པའི་རྒྱུ་མཚན་ཅི་ཞེ་ན། ཊིཀ་ལས། རྨའི་སྒོ་
རྣམས་ཉམས་པ་ཡིན་པའི་ཕྱིར་རོ་ཞེས་སོ། །དེ་ཡང་ལུས་སྤྱི་བཙོས་པས་བྱེ་བྲག་རྨའི་སྒོ་
རྣམས་ཚོས་ཏེ་ཉམས་པ་ཡིན་པའི་ཕྱིར་རོ་ཞེས་པའོ། །ལམ་དང་ཡན་ལག་སྤྲད་པའི་རེག་པ་
བདག་གིར་བྱེད་འདོད་པའི་བསམ་པ་སྟེ། མི་ཚངས་པར་སྤྱོད་པའི་བསམ་པས་མགོ་བཅད་
པའི་ཁར་འཛུད་པར་བྱེད་ན་མི་ཚངས་པར་སྤྱོད་པའི་སྦོམ་པོར་འགྱུར་རོ། །
འོན་ཏེ་ཁུ་བ་འབྱིན་པའི་བསམ་པས་མགོ་བཅད་པའི་ཁར་རྩོལ་བར་བྱེད་ན་འབྱིན་
པའི་དགེ་འདུན་ལྷག་མར་འགྱུར་ཏེ། དེ་ནི་སྤྱིར་བསྟན་ལས་གསུངས་སོ། །བསྟེན་པར་བྱ་
བ་དང་ཞེས་པའི་མདོ་འདི་གཉིས་ཀྱིས་སྦོམ་པོའི་རིགས་བཞི་དངོས་སུ་བསྟན་ཏེ། རང་གི་
ལུས་ཀྱི་ཆ་དང་སྦྱར་བའི་སྦོམ་པོ་རིགས་གཉིས་དང་གཞན་ཁོ་ནའི་ལུས་ཀྱི་ཆ་ཕན་ཚུན་སྦྱར་
བའི་སྡོམ་པོ་རིགས་གཉིས་སོ། །དང་པོ་ནི། མདོ་སྔ་མ་འདིས་སྦོམ་པོ་རིགས་གཉིས་དངོས་
སུ་བསྟན་ཏེ། བསྟེན་པར་བྱ་བ་ལུས་ལས་ཐ་དད་དུ་བྱས་པ་དེ། སྟེན་བྱེད་ལུས་ལས་ཐ་དད་
དུ་མ་བྱས་པ་ལ་སྦྱོར་ན་སྦོམ་པོ་དང༌། སྟེན་པར་བྱེད་པ་ལུས་ལས་ཐ་དད་དུ་བྱས་པ་དེ།།
བསྟེན་བྱ་ལུས་ལས་ཐ་དད་དུ་མ་བྱས་པ་ལ་སྦྱོར་ན་སྦོམ་པོ་སྟེ། གཅིག་བཀོལ་གཅིག་མ་
བཀོལ་གྱི་མུ་དེ་གཉིས་ཀྱི་ལྟུང་བ་སྦོམ་པོའོ་ཞེས་སྦོམ་པོ་གཉིས་བསྟན་ཏེ། དེ་གཉིས་ཀྱི་
དང་པོ་བསྟེན་པར་བྱ་བ་ལུས་ལས་ཐ་དད་དུ་བྱས་ཏེ་སྦྱར་བའི་སྦོམ་པོ་ནི་གཞན་གྱི་བསྟེན་
བྱ་ལུས་ལས་བཀོལ་བ་དེ་དགེ་སློང་རང་གི་སྟེན་བྱེད་ལུས་ལས་མ་བཅད་པ་ལ་སྦྱོར་ན་སྦོམ་
 

པོ་དང་། བསྙེན་རྫོགས་རང་གི་བསྟེན་བྱ་ལུས་ལས་བཀོལ་བ་དེ། རང་ངམ་གཞན་གྱི་སྟེན་
བྱེད་ལུས་ལས་མ་བཅད་པ་ལ་སྦྱར་ན་སྦོམ་པོ་སྟེ། དེ་དག་ཐམས་ཅད་སྟེན་བྱེད་ལུས་ལས་
བཀོལ་བ་དེ་སྟེན་བྱེད་ལུས་ལ་མ་བཀོལ་བ་ལ་སྦྱོར་བའི་སྦོམ་པོར་རིགས་གཅིག་པའོ། །
གཉིས་པ་སྟེན་པར་བྱེད་པ་ལུས་ལས་ཐ་དད་དུ་བྱས་ཏེ་སྦྱར་བའི་སྦོམ་པོ་ནི་སྐྱེས་པ་གཞན་
གྱི་སྟེན་བྱེད་ལུས་ལ་བཅད་པ་དེ་བསྙེན་རྫོགས་རང་གི་བསྟེན་བྱ་ལུས་ལས་མ་བཀོལ་བ་ལ་
སྦྱོར་ན་སྦོམ་པོ་དང་། དགེ་སློང་རང་གི་སྟེན་བྱེད་ལུས་ལས་བཅད་པ་དེ། རང་ངམ་གཞན་
གྱི་བསྟེན་བྱ་ལུས་ལས་མ་བཀོལ་བ་ལ་སྦྱོར་ན་སྦོམ་པོ་སྟེ། དེ་དག་ཐམས་ཅད་སྟེན་བྱེད་
ལུས་ལ་བཀོལ་བ་དེ་སྟེན་བྱེད་ལུས་ལས་མ་བཀོལ་བ་ལ་སྦྱོར་བའི་སྦོམ་པོ་རིགས་གཅིག་
པའོ། །དེ་དག་ཐམས་ཅད་ཀྱང་བསྟེན་བྱ་དང་སྟེན་བྱེད་གཉིས་ཀའམ་གང་རུང་རེ་རེ་ལྟུང་བ་
འབྱིན་པ་པོ་རང་གི་ལུས་ལ་བརྟེན་པའི་དབང་དུ་བྱས་པའོ། །གཉིས་པ་གཞན་ཁོ་ནའི་ལུས་
ཀྱི་ཆ་ཕན་ཚུན་སྦྱར་བའི་སྦོམ་པོ་ནི། གཞན་པ་གཉིས་ཀྱང་གཞན་གྱི་གཉིས་ཞེས་པ་སྟེ་འདི་
ནི་རང་གི་ལུས་མ་གཏོགས་པར་གཞན་གྱི་བསྟེན་བྱ་སྟེན་བྱེད་སྦྱོར་བའི་དབང་དུ་བྱས་པའོ། །
དེ་ཡང་བསྟེན་བྱ་དང་སྟེན་བྱེད་གཅིག་བཀོལ་གཅིག་མ་བཀོལ་གྱི་མུ་ལས། གཞན་
པ་སྟེ་གཉིས་ཀ་བཀོལ་བའི་མུ་དང་གཉིས་ཀ་མ་བཀོལ་བའི་མུ་གཉིས་ཀྱང་། ལྟུང་བ་འབྱིན་
པ་པོ་རང་ལས་གཞན་གྱི་བསྟེན་བྱ་སྟེན་བྱེད་གཉིས་དང་། རྨ་དང་། རྨ་སྦྱོར་བ་ལྟ་བུ་རིགས་
མཐུན་ནང་ལས་གཞན་རིགས་མི་མཐུན་ཕན་ཚུན་དུ་སྦྱོར་བར་བྱེད་ན་སྦོམ་པོའོ་ཞེས་བསྟན་
ཏོ༑ ༑མདོ་ཕྱི་མ་འདིས་ཀྱང་སྦོམ་པོ་རིགས་གཉིས་དངོས་སུ་བསྟན་ཏེ། གཉིས་ཀ་བཀོལ་
བའི་མུ་དང་། གཉིས་ཀ་མ་བཀོལ་བའི་མུ་གཉིས་སོ། །བསྟེན་བྱ་སྟེན་བྱེད་གཉིས་ཀ་བཀོལ་
བའི་མུ་ནི། སྐྱེས་པ་གཞན་གྱིས་སྟེན་བྱེད་བཅད་པ་དེ། གཞན་གང་ཡང་རུང་བའི་བསྟེན་བྱ་
ལུས་ལས་བཀོལ་བ་ལ་དགེ་སློང་གིས་སྦྱོར་ན་སྦོམ་པོའོ། །གཉིས་ཀ་མ་བཀོལ་བའི་མུ་ནི།
དུད་འགྲོ་ཕོ་མོ་དགེ་སློང་གིས་སྤྲོད་པ་ལྟ་བུ་སྟེ། གང་ཟག་གཞན་གྱི་བསྟེན་བྱ་དགེ་སློང་
 

གིས་སྦྱོར་ན་སྦོམ་པོའོ། །མདོར་ན། མདོ་སྔ་ཕྱི་འདི་གཉིས་ཀྱིས་སྦོམ་པོ་རིགས་བཞི་དངོས་
སུ་བསྟན་ཏོ། །གཞན་ཡང་སྦོམ་པོ་རིགས་གསུམ་ནི་འདི་དག་གིས་མཚོན་ནས་བསྟན་ཏེ།
མདོ་སྔ་མས་བསྟེན་བྱ་སྟེན་བྱེད་གཉིས་ཀ་བཀོལ་ཏེ། སྦྱོར་བའི་སྦོམ་པོ་མཚོན་ནས་བསྟན་
ཏོ༑ ༑མདོ་ཕྱི་མས་གཅིག་བཀོལ་གཅིག་མ་བཀོལ་གྱི་མུ་གཉིས་ཀྱི་སྦོམ་པོ་གཉིས་མཚོན་
ནས་བསྟན་པའོ། །
དེ་ལྟར་ན་སྦོམ་པོ་རིགས་བདུན་སྲིད་དོ། །བདུན་པོ་དེ་རྣམས་གང་གིས་སེལ་བ་ཡིན་
ཞེ་ན། སྟེན་བྱེད་ལུས་ལས་ཐ་དད་དུ་བྱས་པ་ཐམས་ཅད་ནི་ཡན་ལག་རྒྱུད་དུ་གཏོགས་པའི་
སེལ་བ་ཡིན་ལ། བསྟེན་བྱ་ལུས་ལས་ཐ་དད་དུ་བྱས་པ་ཐམས་ཅད་ནི་མཚན་བསྟེན་རུང་གི་
སེལ་བ་ཡིན་ནོ། །གལ་ཏེ་གཉིས་ཀ་ལུས་ལས་ཐ་དད་དུ་བྱས་ཏེ་སྦྱོར་བ་དེ་ལ་ཆོས་ཅན།
ལྟུང་བ་སྦོམ་པོ་བསྐྱེད་པར་མི་འཐད་པར་ཐལ། ཡན་ལག་གསུམ་མ་ཚང་བའི་ཕྱིར་ཏེ།
ཡན་ལག་རྒྱུད་དུ་གཏོགས་པ་མ་ཚང་བའི་ཕྱིར་དང་། མཚན་བསྟེན་རུང་གི་ཡན་ལག་མ་ཚང་
བའི་ཕྱིར་དང་། མཐར་ཐུག་འཁྲིག་པའི་བདེ་བ་ཉམས་མྱོང་མ་ཚང་བའི་ཕྱིར་རོ། །ཞེ་ན།
ཡན་ལག་གསུམ་མ་ཚང་ཡང་སྦོམ་པོ་བསྐྱེད་པ་འདི་ནི་བཅས་པའི་དབང་གིས་ཏེ། ཞུ་བ་
ལས། གཉིས་ཀ་བཅད་དེ་འཛུད་པར་བྱེད་ན་ལྟུང་བ་ཅིར་འགྱུར། ཉེས་པ་སྦོམ་པོར་འགྱུར་
རོ་གསུངས་སོ། །ཡན་ལག་གསུམ་མ་ཚང་ལ་སྦོམ་པོ་བསྐྱེད་པར་མ་ཟད་དེ། གཞིའི་ཡན་
ལག་ལྔ་མ་ཚང་ཡང་། སྦོམ་པོ་བསྐྱེད་པ་ཡོད་དེ་ཁང་པའི་སྐབས་ཀྱི། ཊིཀ་ལས་བཤད་དོ། །
མཐའ་ཉིད་བརྗོད་པ་ཞེས་པ་དང༌། །གཞན་གྱིས་གཡོགས་པ་ཞེས་པ་ནི། །ཞུ་བ་ལས་སེང་
རས་སམ་གོས་སྲབ་མོས་དཀྲིས་ཏེ་བཅུག་ན་ཅིར་འགྱུར་མཐར་འགྱུར་རོ། །གོས་རྔམས་
སྟུག་པོའམ་ཕྱིང་བས་དཀྲིས་ཏེ་བཅུག་ན་ཅིར་འགྱུར་སྦོམ་པོར་འགྱུར་རོ་ཞེས་སོ། །བསམ་
པའི་སེལ་བ་སྤྱིར་བསྟན་པ་ནི། དགེ་སློང་གི་དངོས་པོ་མི་ཤེས་ན་ཞེས་པ་སྟེ་འདུལ་བྱེད་
ལས། དགེ་སློང་གི་དངོས་པོར་མི་ཤེས་ན་སྨྱོན་པ་ལ་ཉེས་པ་མེད་དོ། །གལ་ཏེ་དགེ་སློང་གི་
 

དངོས་པར་ཤེས་ནན་མོ་ཞེས་གསུངས་སོ། །འཇུག་པའི་ཡུལ་དང་བྱ་བ་བ་ནི་ཤེས་པ་
དངོས་པར་ཤེས་ན་ནི་དངོས་པོ་ཇི་ལྟ་བ་བཞིན་ནོ། །སེམས་འཁྲུགས་པ་དང་ནད་ཀྱིས་
གཟིར་བ་ཡང་དེ་བཞིན་ནོ་ཞེས་གསུངས་སོ། །དགེ་སློང་གི་དངོས་པོར་མི་ཤེས་པ་ནི། བདག་
ཉིད་ལ་ཤེས་པ་འཁྲུལ་བ་སྟེ། དེས་སྦྱོར་བ་འཇུག་པའི་ཡུལ་དང་བྱ་བ་ལ་ཤེས་པ་འཁྲུལ་
པའང་མཚོན་པའོ། །སྨྱོ་བ་ལ་སོགས་པ་གསུམ་གྱི་ཁྱད་པར་གང་ཞེ་ན། སྨྱོ་བ་ནི་ཤེས་པ་
རང་བཞིན་དུ་མི་གནས་པ་དང་གནས་པ་འདྲེས་མར་གནས་པ་ཡིན་ལ། སེམས་འཁྲུགས་
པ་ནི་རང་བཞིན་དུ་གནས་པའི་སེམས་མེད་པར་གྱུར་ཏེ། ཤེས་པ་རང་བཞིན་དུ་མི་གནས་
པ་རྒྱུན་ཆགས་སུ་གྱུར་པ་སྟེ། དེ་ལྟར་ཕྲན་ཚེགས་འགྲེལ་པ་ལས་བཤད་དོ། །
ཚོར་བས་ཉེན་པ་ནི་རིམས་ཀྱི་ཆད་པས་སེམས་འཕྱོ་བ་ལྟ་བུ་ནད་ཀྱི་སྟོབས་ཀྱིས་
ཤེས་པ་རང་བཞིན་དུ་མི་གནས་པར་གྱུར་པ་སྟེ། དེ་ལྟར་རྒྱ་མཚོ་སྤྲིན་ལས་བཤད་དོ། །རྒྱུའི་
ཁྱད་པར་ཡང་ཡོད་དེ། འདུལ་བྱེད་ལས་རྣམ་པ་ལྔས་སྨྱོན་པར་འགྱུར་ཏེ། གཉེན་བཤེས་
ཟད་པ་དང་། ནོར་དང་ལོངས་སྤྱོད་ཟད་པ་དང་། ཁམས་མ་མཉམ་པ་དང་། མི་མ་ཡིན་པས་
བརླམས་པ་དང་། སྔོན་གྱི་ལས་ཀྱི་རྣམ་པར་སྨིན་པའོ། །རྣམ་པ་ལྔས་སེམས་འཁྲུགས་པ་
ཞེས་བྱ་སྟེ། མི་མ་ཡིན་པས་སེམས་དཀྲུགས་པ་དང་། མི་མ་ཡིན་པས་དེ་ལ་བརླམས་པ་
དང་། མི་མ་ཡིན་པས་དེའི་མདངས་ཕྲོགས་པ་དང་། ཁམས་མ་མཉམ་པ་དང་། སྔོན་གྱི་
ལས་ཀྱི་རྣམ་པར་སྨིན་པའོ། །རྣམ་པ་ལྔས་ནད་ཀྱིས་གཟིར་བ་ཞེས་བྱ་སྟེ། རླུང་གིས་བསྐྱོད་
པ་དང་། མཁྲིས་པ་དང༌། བད་ཀན་དང་། འདུས་པ་དང་། དུས་གྱུར་པ་རྣམས་སོ་ཞེས་
གསུངས་སོ། །དུས་གྱུར་པ་ནི་ལུང་གཅིག་ལས་འཕྲོས་པ་ལས་སྔོན་གྱི་ལས་ཀྱི་རྣམ་པར་
སྨིན་པའོ། །ཞེས་བཤད་དོ། །འཁྲུག་པ་ཉིད་དོ་ཞེས་པ་འདི་གཞིར་བྱས་ཏེ། འདི་ལ་ལྔ་ལས།
གང་འཁྲུགས་ན། དགེ་སློབ་མའི་བསླབ་པ་འཁྲུགས་པ་སྟེ། དགེ་ཚུལ་མའི་བསླབ་པ་བཅུ་
ནི་མི་འཁྲུགས་ཏེ། ཊཱིཀ་ལས། སྡིག་ཅན་དགོན་པ་པས་ལྷན་ཅིག་སྦྱར་བ་དགེ་ཚུལ་མས་
ཉམས་སུ་མྱོང་བར་མ་གྱུར་པའི་ཕྱིར་རོ། །གལ་ཏེ་ཡང་དེའི་ཚེ་ཉམས་སུ་མྱོང་བར་གྱུར་ན་
 

ནི་ཕམ་པ་དང་འདྲ་བའི་ཉེས་བྱས་སུ་འགྱུར་ཏེ། སྡོམ་པ་སྐྱེ་བའི་ཆོས་ཉིད་མེད་པར་འགྱུར་
རོ་ཞེས་བཤད་ཅིང་། དེ་ལ་དེ་ཡང་སྦྱིན་པར་བྱ་བ་ཉིད་དོ་ཞེས་པ་དང་འགལ་ལོ། །གང་གི་
ཚེ་འཁྲུགས་ན་ཁས་བླངས་པ་ན་བསླབ་པ་འཁྲུགས་པ་ཡིན་གྱི། ཊིཀ་ལས། རྩོལ་བའི་དུས་
ན་ནི་མ་ཡིན་ཏེ། མངོན་པར་མི་དགའ་བའི་ཕྱིར་རོ་ཞེས་སོ། །གང་ཁས་བླངས་པ་ན་
འཁྲུགས་ན། དགེ་སློང་མས་འཁྲིགས་པ་བསྟེན་པའི་ཕྱིར་ཁས་བླངས་ན་སྟེ། རྐུ་བ་ལ་
སོགས་པ་གཞན་གསུམ་ཁྱད་པར་ཁས་བླངས་པ་ན་མི་འཁྲུགས་སོ། ། ་
དེ་ཡང་ཆོས་དྲུག་ལ་སོགས་པ་རྣམས་གཙོ་བོར་མི་ཚངས་སྤྱོད་ཀྱི་རྒྱུར་འགྲོ་བ་འགོག་
པའི་བསླབ་བྱ་ཡིན་པ་ལ། དངོས་སུ་མི་ཚངས་པར་སྤྱོད་པ་ཁས་ལེན་པས་འཚང་ཆེ་བའི་
ཕྱིར་དང་། རྩ་བ་གཞན་གསུམ་ལ་དེ་ལྟར་མ་ཡིན་པའི་ཕྱིར་རོ། །གང་ལ་ཁས་བླངས་པས་
འཁྲུགས་ན། གཞན་སྐྱེས་པ་འཁྲིགས་པ་བསྟན་པའི་མཐུ་ལྡན་ལ་སྟེ། གཞན་དུ་དགག་བྱ་
མི་རྫོགས་པའི་ཕྱིར་རོ། །ཚུལ་ཇི་ལྟར་འཁྲུགས་ན། བསླབ་པ་བཏང་བར་གྱུར་པ་སྟེ། ཊཱིཀ་
ལས། དགེ་སློབ་མ་དེས་བསླབ་པའི་གཞི་རྣམས་འཁྲུགས་པ་ཉིད་དེ་མེད་པར་གྱུར་ཏོ་ཞེས་
བྱ་བའི་ཐ་ཚིག་གོ་ཞེས་སོ། །སྐྱག་པ་དང་ངོ་ཚ་བས་འཛུད་པ་འདི་ལ་ཕམ་པ་མི་བསྐྱེད་པ་དེ་
གང་གི་སེལ་བ་ཡིན་ཞེ་ན། མཐར་ཐུག་བདེ་བ་ཉམས་སུ་མྱོང་བའི་སེལ་བ་སྟེ། ཀུན་ཏུ་
འདོད་ཆགས་མ་སྐྱེས་ནའོ་ཞེས་པས་གྲུབ་བོ། །
འོ་ན་འདུལ་བྱེད་ལས་དགེ་སློང་གིས་ཀླུའི་བུ་མོ་མིར་སྤྲུལ་པ་ལ་མི་ཚངས་པར་སྤྱོད་
པར་བརྩམས་པ་ན། དེ་ཡང་སྤྲུལ་རིང་མོར་གྱུར་ནས་ཞེས་སྤྲུལ་པ་ཞིག་པར་གསུངས་ཤིང་།
ལུང་ལྔ་ཚན་པ་ལས། སྤྲུལ་པ་མ་ཡིན་པའི་ཀླུའི་རང་བཞིན་ལྔ་སྟེ། སྐྱེ་བ་དང་། འཆི་བ་དང་།
གཉིད་ལོག་པ་དང་། ཁྲོས་པ་དང་། མི་ཚངས་པར་སྤྱོད་པ་འཁྲིག་པའི་ཆོས་བྱེད་པའོ་ཞེས་
གསུངས་ལ། མི་ཚངས་པར་སྤྱོད་པའི་རྒྱུ་མཚན་གྱིས་ཀླུའི་བུ་མོའི་སྤྲུལ་པ་ཞིག་པའི་ཕྱིར་
བདེ་བ་ཉམས་སུ་མྱོང་བར་གྲུབ་སྟེ། དེས་ན་འདི་ལ་མཐར་ཐུག་གི་སེལ་བར་བྱེད་པ་དེ་
 

འགལ་ལོ་ཞེ་ན། དེའི་ལན་ནི། ཁ་ཅིག་ན་རེ། སྐྱེས་པ་བས་བུད་མེད་བདེ་བ་ཉམས་མྱོང་
སྔོན་ལ་སྐྱེ་བ་ཡིན་པས་འགལ་བ་མེད་དོ་ཞེས་ཟེར་བར་མི་རིགས་ཏེ། དེ་ལྟར་ན་འདོད་
ཆགས་དང་བྲལ་བ་མ་ཡིན་པའི་དགེ་སློང་མ་ལ་ལོག་གཡེམ་བྱས་པ་ཆོས་ཅན། དགེ་སློང་
མ་སུན་ཕྱུང་བ་ཉིད་ཡིན་པ་མི་སྲིད་པར་ཐལ་འདོད་ན་གཞུང་ལས་དགེ་སློང་མ་སུན་ཕྱུང་བ་
དང་ཞེས་པའོ། །སུན་འབྱིན་པ་པོས་བདེ་བ་ཉམས་སུ་མྱོང་བའི་སྔ་རོལ་ཏུ་ཡུལ་དགེ་སློང་མ་
ཕམ་པས་ཉམས་ཟིན་པའི་ཕྱིར་རོ། །
འོ་ན་གང་ཞེ་ན། ལམ་དང་ཡན་ལག་ཕྲད་པའི་སྦྱོར་བའི་ཆགས་སེམས་ཀྱིས་སྤྲུལ་པ་
ཞིག་པར་གདོན་མི་ཟའོ་གསུངས་སོ། །ཡན་ལག་གི་རྣམ་པར་རྡོལ་བའི་ཕྱིར་ཞེས་པ་ནི་ནད་
མེད་པའི་སེལ་བའོ། །འོ་ན་ལུང་འདུལ་བྱེད་ལས་ནད་དང་བཅས་པ་བཅུག་ན་བཅུག་མ་
ཐག་ཏུ་ཕམ་པར་འགྱུར་རོ་ཞེས་གསུངས་པ་དང་འགལ་ལོ་ཞེ་ན། མ་ཡིན་ཏེ་ནད་དེས་བདེ་
བ་ཉམས་མྱོང་སྐྱེ་བ་ལ་གནོད་ན་སེལ་བར་འགྱུར་ལ་མི་གནོད་ན་སེལ་བར་མི་འགྱུར་བས་
སོ༑ ༑ལེགས་པར་སོ་སོར་བརྟགས་པ་ནི་མི་ཚངས་སྤྱོད་ཀྱི་རྒྱུར་འགྲོ་བ་དགག་པ་སྟེ། ཊཱིཀ་
ལས། བུད་མེད་སྐྱེས་པ་གཞོན་ནུ་འདྲ་བ་རབ་ཏུ་ཕྱུང་སྟེ། དགེ་སློང་དག་གི་ནང་དུ་བཞག་
ན་གནོད་པ་ཆེན་པོར་འགྱུར་བའི་ཕྱིར་རོ་ཞེས་སོ། །འོ་ན་སྐྱེས་པ་འདྲ་བའི་བུད་མེད་དང་།
ཞེས་གོང་དུ་བསྟན་པ་དང་ཟློས་པའི་སྐྱོན་དུ་འགྱུར་རོ་ཞེ་ན། གོང་དུ་བསྟན་པ་ནི་མཛེས་
པའི་བར་ཆད་ཀྱི་ཆ་ནས་བཀག་པའོ། །འདིར་བཀག་པ་ནི་མི་ཚངས་སྤྱོད་ཀྱི་རྒྱུར་འགྲོ་བ་
དགག་པའི་ཕྱིར་རོ། །ཊིཀ་ལས། གུས་པ་བསྐྱེད་པའི་ཕྱིར་རོ། །བསླབ་པ་ཐམས་ཅད་ལ་
སྦྱོར་བ་མི་ལྷོད་པར་བྱ་བ་ཡིན་པས། ལྷག་པར་ཡང་རབ་ཏུ་དབྱུང་བ་ལ་བྱ་དགོས་སོ་ཞེས་
པ་ནི། ཁྱབ་པ་ཚད་མས་གྲུབ་པའི་རྟགས་བཀོད་པ་མ་ཡིན་གྱི། ལུང་ཆོས་ཀྱིས་འཐད་པ་
སྒྲུབ་ཙམ་དུ་བཀོད་པ་ཡིན་ནོ། །འདིར་བསླབ་བྱ་གཞན་ཡང་རང་གི་རྣམ་བཤད་དང་ཊིཀ་
ལས་བསླབ་པ་ཐམས་ཅད་ལ་སྦྱོར་བ་ལྷོད་ན་ཉེས་བྱས་སུ་འགྱུར་ཞེས་སོ། །རྣམ་བཤད་ཉི་
 

མའི་འོད་ཟེར་ལས། ཕམ་པ་དང་པོའི་སྐབས་རྫོགས་སོ།། །།
གཉིས་པ་མ་བྱིན་པར་ལེན་པ་ལ་གཉིས་ལས་དང་པོ་སྤྱིའི་དོན་ཏེ། འདི་ལ་བཞི་ལས་
དང་པོ་གླེང་གཞི་ནི། རྒྱལ་པོའི་ཁབ་ཏུ་དགེ་སློང་ནོར་ཅན་གྱིས། མ་བྱིན་པར་བླངས་པ་ལ་
བརྟེན་ནས་ཕམ་པར་བཅས་སོ། །གཉིས་པ་དགག་བྱ་ནི་གཉིས་ལས་ཐུན་མོང་གི་དགག་བྱ་
སྔར་བཤད་ཟིན་ཏོ། །ཐུན་མོང་མ་ཡིན་པའི་དགག་བྱ་ནི། མ་བྱིན་པར་ལེན་པའི་བྱ་བ་དང་
འབྲེལ་ན་གཞན་གྱི་ལོངས་སྤྱོད་ལ་གནོད་པ་དང་། རང་འདོད་པ་ཆེས་པའོ། །གསུམ་པ་ལྟུང་
བའི་ངོ་ཏི་ནི། བཅས་པའི་རྟེན་ཅན་དགེ་སློང་གིས་མི་གཞན་དབང་བའི་རྫས་མཚན་ཉིད་
དང་ལྡན་པ་དེ་རྐུ་སེམས་ཀྱི་སྦྱོར་བ་རང་ངམ་བསྐོས་པས་ལུས་ངག་ཏུ་གྲུབ་ཅིང་ཐོབ་བློ་
སྐྱེས་པ་ལས་གྱུར་པའི་ལྟུང་བ་དངོས་གཞིའོ། །བཞི་པ་ཡན་ལག་གི་བརྩི་བ་ནི། གཉིས་
ལས་ཐུན་མོང་གི་ཡན་ལག་སྔར་བཤད་ཟིན་ཏོ། །
ཐུན་མོང་མ་ཡིན་པའི་ཡན་ལག་ལ་བཞི་ལས། དང་པོ་གཞིའི་ཡན་ལག་ལ་གཉིས་
ཏེ༑ གང་ལ་རྐུ་བའི་ཡུལ་དང་། གང་རྐུ་བའི་དངོས་པོའོ། །དང་པོ་ནི། རྫས་དེའི་བདག་པོ་
མི་ཡིན་པ་དང་། གཞན་ཡིན་པ་སྟེ། འགྲོ་བ་གཞན་གྱིར་རོ་ཞེས་པ་དང་། རང་གིའོ་ཞེས་
པའི་ཤུགས་ཀྱིས་གྲུབ་བོ། །གང་རྐུ་བའི་དངོས་པོ་ནི། མིའི་རྒྱུད་ཀྱིས་བདག་གིར་བྱས་པ་
དང༌། རིན་ཐང་ཚང་བ་སྟེ། མིའི་རྒྱུད་ཀྱིས་ཡོངས་སུ་བཟུང་བའོ་ཞེས་པ་དང་། མ་ཤ་ཀ་ལྔ་
ལ་སོགས་པའོ་ཞེས་པས་སོ། །སེལ་བ་བདག་གིར་མ་བྱས་པ་བརྐུས་ན་སྦོམ་པོར་འགྱུར་ཏེ།
ཊཱིཀ་ལས། བདག་པོས་དོན་མ་རྟོགས་པའི་གཏེར་བརྐུས་ན་སྦོམ་པོར་གསུངས་པ་ལྟ་བུའོ། །
རིན་ཐང་མ་ཚང་བ་བརྐུས་ན་ཡང་སྦོམ་པོར་འགྱུར་ཏེ། མ་ཆོག་པ་བརྐུས་ནའོ་ཞེས་པས་སོ། །
གཉིས་པ་བསམ་པའི་ཡན་ལག་ལ་གཉིས་ལས། འདུ་ཤེས་དང་། ཀུན་སློང་ངོ་། །
འདུ་ཤེས་ནི་གཞིའི་ཡན་ལག་དེ་དག་ལ་ཡིད་གཉིས་སམ་ངེས་པར་འདུ་ཤེས་མ་འཁྲུལ་བ་
སྟེ༑ ཐམས་ཅད་ལ་ཐེ་ཚོམ་ཟ་བས་ཞུགས་པ་ནི་ཞེས་པ་དང་། དེར་འདུ་ཤེས་པས་སོ་ཞེས་
 

པས་སོ། །སེལ་བ་ལྷས་བྱིན་གྱི་ནོར་ལ་མཆོད་སྦྱིན་གྱི་ནོར་དུ་འདུ་ཤེས་འཁྲུལ་ཏེ་བརྐུས་
པའམ། མིའི་རྫས་ལ་འགྲོ་བ་གཞན་གྱི་འདུ་ཤེས་ཏེ་བརྐུས་ན་སྦོམ་པོར་འགྱུར་ཏེ། འགྲོ་བ་
གཞན་གྱིར་རོ་ཞེས་པས་སོ། །ཀུན་སློང་ནི་ཆོས་དྲུག་ལྡན་དགོས་ཏེ། གཞན་གྱི་ཡིན་ཏེ། མ་
གནང་ཡང་བདག་ཉིད་ཀྱི་དོན་དུ། འཚོ་བའི་ཆེད་དུ། གཏན་དུ་དབྲལ་བར་འདོད་པ་རྒྱུན་
མ་ཆད་པའོ། །དེ་ཡང་རང་དང་ཞེས་རང་གིས་ཡིན་པའི་སེམས་ཀྱིས་བླངས་ན་ལྟུང་མེད་དུ་
གསུངས་པ་དང་། ཡིད་བཅུགས་པའི་སེམས་དག་གིས་ཞེས་པ་དང་། གཞན་གྱི་དོན་ཉིད་དུ་
ན་ཡང་དངོས་གཞིའི་རྣམ་པའོ་ཞེས་པ་དང་། མཆོད་པའི་དོན་དུ་ན་ཉེས་བྱས་སོ་ཞེས་པ་
དང་། བརྙའ་བ་དང་། ཞེས་རེ་ཞིག་བརྙའ་བའི་སེམས་ཀྱིས་བླངས་ན་ལྟུང་མེད་དུ་གསུངས་
ཤིང་། རྐུ་སེམས་ཀྱིས་སོ་ཞེས་པ་དང་། བཏང་བ་ཡང་ངོ་ཞེས་པས་གྲུབ་སྟེ། གོ་རིམ་བཞིན་
ནོ༑ ༑ །
གསུམ་པ་སྦྱོར་བའི་ཡན་ལག་ནི། གང་ལ་བསམས་པའི་དོན་ལ་རྐུ་བའི་སྦྱོར་བ་རང་
ངམ་བསྐོས་པས་ལུས་ངག་ཏུ་གྲུབ་པས་ཏེ། བསམ་པ་ནི་དེ་ཉིད་དོ་ཞེས་པ་དང་རྐུའམ་
བརྐུར་བཅུག་པ་དག་གིས་སོ་ཞེས་པ་དང་། ཊིཀ་ལས། ཐམས་ཅད་དུ་ཡང་སྡོམ་པར་བྱ་བ་
ཞེས་བྱ་བ་ནི་ཡིད་ཀྱི་ཉེས་བྱས་ཡིན་པར་རིག་པར་བྱའོ། །ཞེས་པས་སོ། །སེལ་བ་གང་ལ་
བསམས་པ་ལས་གཞན་དུ་སྦྱོར་བ་འཁྱོགས་ཏེ། ལྷས་བྱིན་གྱི་རྫས་བརྐུ་བར་བསམས་པ་
ལས་མཆོད་སྦྱིན་གྱི་རྫས་རྐུན་སྦོམ་པོར་འགྱུར་རོ། །
བཞི་པ་མཐར་ཐུག་གི་ཡན་ལག་ནི། རྐུ་བའི་སྦྱོར་བ་དེའི་རྐྱེན་གྱིས་ཐོབ་བློ་སྐྱེས་པ་
སྟེ༑ ཐུབ་པའི་དགོངས་རྒྱན་ལས། བརྐུས་ནས་ཐོབ་བོ་སྙམ་སྟེ་རྣམ་པར་དབུགས་ཕྱུང་ནས་
གནས་ནའོ། །ཞེས་སོ། །སེལ་བ་ནི་མཐར་ཐུག་གི་མདུན་རོལ་ཏུ་ན་སྨད་དེ། སྡེ་ཚན་དེ་ལ་
གལ་ཏེ་དངོས་གཞི་ཡིན་ན་སྦོམ་པོའོ་ཞེས་སོ། །
གཉིས་པ་ཡན་ལག་གི་དོན་ནི། རྐུ་བའམ་བརྐུར་བཅུག་པ་དག་གིས་སོ་ཞེས་པ་ནི་
 

རྣམ་འབྱེད་ལས་རྐུ་བ་མུ་དགུ་གསུངས་ཏེ། བདག་ཉིད་ཀྱིས་བརྐུ་བ་དང་། བདག་ཉིད་
ཀྱིས་བརྐུར་འཇུག་པ་དང་། བདག་ཉིད་ཀྱིས་གནས་ནས་གནས་སུ་སྦེད་པ་དང་གསུམ་ནི།
རྐུ་བའི་སྦྱོར་བ་རང་གིས་བྱེད་པ་དང༌། གཞན་བསྐོས་ནས་སྦྱོར་བ་མངོན་སུམ་དུ་བྱེད་དུ་
འཇུག་པ་དང་། རང་གི་རྫས་སྣང་བའི་གནས་ནས་མི་སྣང་བའི་གནས་སུ་སྤགས་པའོ། །
བྱིན་གྱིས་བརླབས་ནས་བརྐུ་བ་དང་། བྱིན་གྱིས་བརླབས་ནས་བརྐུར་འཇུག་པ་དང་། བྱིན་
གྱིས་བརླབས་ནས་གནས་ནས་གནས་སུ་སྦེད་པ་དང་གསུམ་ནི། བརྙས་པའམ་བཅོལ་མའི་
རྫས་དེ་དང་པོར་བྱིན་གྱིས་བརླབས། བར་དུ་བདག་གིར་བཟུང་། ཐ་མར་བདག་གིར་ཞེན་
པར་བྱས་ནས། སྦྱོར་བ་སྟོན་ཅིང་ཁས་མི་ལེན་པ་དེ་བདག་ཉིད་ཀྱིས་བྱེད་པ་དང་། དེ་ལྟ་
བུའི་སྦྱོར་བ་དེ་གཞན་ལ་བཅོལ་ནས་བྱེད་དུ་འཇུག་པ་དང་། རེ་ཐག་མ་ཆད་པའི་གནས་
ནས་ཆད་པའི་གནས་སུ་སྤགས་པའོ། །བང་ཆེན་གྱིས་བརྐུ་བ་དང་། བང་ཆེན་གྱིས་བརྐུར་
འཇུག་པ་དང་། བང་ཆེན་གྱིས་གནས་ནས་གནས་སུ་སྦེད་པ་དང་གསུམ་ནི། ཐག་རིང་པོར་
ཕོ་ཉ་བཏང་ནས་རྐུ་བ་དང་། ཕོ་ཉ་དེས་ཕོ་ཉ་བཏང་ནས་བརྐུར་འཇུག་པ་དང་། བང་ཆེན་
གྱིས་བརྐུ་བྱའི་རྫས་དེ་གནས་གང་ན་ཡོད་པ་དེ་ནས་གནས་གཞན་དུ་སྦགས་པའོ། །དགུ་པོ་
དེ་སྔ་མ་དྲུག་གིས་སྦྱོར་བ་བསྟན་ལ། གནས་ནས་སྤགས་པ་གསུམ་གྱིས་མཐར་ཐུག་བསྟན་
པའོ་ཞེས་ཉེར་སྦས་ཀྱིས་བཤད་དོ། །ཟླ་བ་ནོར་བུས་ནི་སྔ་མ་དྲུག་གིས་སྦྱོར་བ་དང་མཐར་
ཐུག་གཉིས་ཀ་བསྟན་ལ། གནས་ནས་སྤགས་པ་གསུམ་གྱིས་མཐར་ཐུག་བསྟན་ཏེ། རྣམ་
གྲངས་ཀྱི་ཚིག་ཡིན་ཞེས་བྱའོ། །ཉེར་སྦས་ཀྱི་ཞལ་ནས་བཅོམ་ལྡན་འདས་ཀྱི་གསུང་ཟློས་
བུ་ཅན་དུ་འགྱུར་ལ། དེ་ལྟར་ན་མདོ་ལས། སངས་རྒྱས་བཅོམ་ལྡན་འདས་རྣམས་ནི། ཟློས་
བུ་མི་མངའ་བར་སྟོན་པ་ཡིན་ནོ་ཞེས་གསུངས་པ་དང་འགལ་ཞེའོ། ། །
དེ་ལ་ཕྱིར་མི་འོང་བློས་མི་འབེབས་ན་རེ་གདུལ་བྱའི་དབང་གིས་ཟློས་ཀྱང་སྐྱོན་དུ་
མི་འགྱུར་ཞེས་གསུངས་ཀྱང་། ཉེར་སྦས་ཀྱི་བཤད་ལུགས་སངས་རྒྱས་ཀྱི་གསུང་ལ་ཟློས་
 

བུ་མེད་པ་དེ་ལེགས་པ་ཡིན་ནོ། །དེ་རྣམས་ཀྱང་བདག་ཉིད་ཀྱི་རྐུ་བ་དང་། བྱིན་གྱིས་
བརླབས་ནས་རྐུ་བ་གཉིས་ནི་རྐུའམ་ཞེས་པས་བསྡུས་སོ། །བདག་ཉིད་ཀྱིས་བརྐུར་འཇུག་
པ་དང་། བྱིན་གྱིས་བརླབས་ནས་བརྐུར་འཇུག་པ་གཉིས་ནི། རྐུར་བཅུག་པ་ཞེས་པས་
བསྡུས་ལ། བང་ཆེན་གྱིས་རྐུ་བ་དང་། བརྐུར་འཇུག་པ་གཉིས་ནི། མངགས་པས་ཀྱང་ངོ་
ཞེས་པས་བསྡུས་སོ། །གནས་ནས་གནས་སུ་སྦེད་པ་གསུམ་ནི། མཐར་ཐུག་པའི་སྐབས་ཀྱི་
གཞུང་གིས་ཅི་རིགས་པར་བསྡུས་པའོ། །མ་བྱིན་པའོ་ཞེས་པ་ནི། ལུང་རྣམ་འབྱེད་ལས།
སྐྱེས་པའམ་བུད་མེད་དམ་མ་ནིང་གིས་མ་བྱིན་པ་ཞེས་གསུངས་སོ། །རིན་ཐང་གི་ཚད་ནི་མ་
ཤ་ཀ་ལྔ་ལ་སོགས་པའོ་ཞེས་པ་སྟེ། ལུང་རྣམ་འབྱེད་ལས་མ་ཤ་ཀ་ལྔ་བརྐུས་ན་ཕམ་པར་
འགྱུར་ཞེས་གསུངས་ཏེ། མགྲོན་བུ་བཞི་བརྒྱ་ཙམ་ཞིག་བརྐུས་ན་ཕམ་པ་བསྐྱེད་པའོ། །
ཊིཀ་ལས། དེང་སོང་ནི་པ་ཎ་བཞི་བརྐུས་ན་ཕམ་པར་འགྱུར་ཏེ། ཀཤ་པ་ཎ་གཅིག་ནི་པ་ན་
བཅུ་དྲུག་གི་ཚད་ཡིན་པའི་ཕྱིར་རོ་ཞེས་བཤད་དེ། མགྲོན་བུ་སུམ་བརྒྱ་དང་ཉི་ཤུ་ཙམ་ཞིག་
བརྐུས་ན་ཕམ་པ་བསྐྱེད་པའོ། །
དེ་གཉིས་ཀ་ཡང་ཀཱ་རི་ཀ་ལས། ཀར་ཤ་པ་ནའི་བཞི་ཆ་བརྐུས། །དེ་བརྐུས་ཚུལ་
ཁྲིམས་ཞིག་པར་འགྱུར། །ཞེས་པ་དེ་དང་མཐུན་པ་ཡིན་ནོ། །ཀཱ་རི་ཀའི་འགྲེལ་པ་སློབ་
དཔོན་ཀ་མ་ལ་ཤཱི་ལས་མཛད་པ་ལས། རྒྱ་གར་གྱི་རིན་ཐང་སྦྱོར་ན་དངུལ་ཞོ་གཅིག་ཙམ་
བརྐུས་ན་ཕམ་པར་འགྱུར་རོ་ཞེས་བཤད་དོ། །འགྲེལ་བ་དེ་ཉིད་དུ་གཞན་འདོད་བཀོད་པ་
ལས། ཁ་ཅིག་གིས་ནི་དངུལ་ཞོ་བརྒྱད་ཆ་གཅིག་ལ་བྱ་སྟེ། དེ་ཙམ་གྱིས་རིན་ཐང་རྩིའོ་ཞེས་
བཤད་དོ། །དེ་དང་མཐུན་པར་འགྲེལ་ཆུང་ལས། སངས་རྒྱས་བཞུགས་པའི་ཚེ་ནའང་
དངུལ་སྐྱ་ཞོ་གཅིག་གི་བརྒྱད་ཆ་གཅིག་གིས་ཕམ་ཞེས་བཤད་དེ། ཀར་ཤ་པ་ན་ནི་དངུལ་ཞོ་
ཕྱེད་ལས་བྱས་པའི་དོང་རྩེའི་རྣམ་པ་འདྲ་བ་སྟེ། དེའི་ཆ་བཞིར་བརྩིས་པས་དངུལ་སྐྱ་ཞོ་
གཅིག་གི་བརྒྱད་ཆའོ། །འོད་ལྡན་ལས། དགེ་སློང་ལ་ནི་ཁལ་བཞི་ལྷག་པར་གྱུར་ན་དེ་དག་
 

གི་རིན་ཐང་གིས་ལྟུང་བ་ཡིན་ནོ་ཞེས་བཤད་དེ། མཚོན་པ་ཙམ་ཡིན་ནོ། །སུམ་བརྒྱ་པའི་
འགྲེལ་པ་སློབ་མ་ལ་ཕན་པ་ལས། ཁལ་ཕྱེད་རྐུས་ན་ཕམ་པར་འགྱུར་ཞེས་སོ། །དེ་ཡང་
མཚོན་པ་ཙམ་སྟེ་ངེས་བཟུང་མ་ཡིན་ནོ། །དེ་ལྟར་གཞུང་རྣམས་ལས་བཤད་ཚུལ་མང་ན།
རིང་ཐང་ཇི་ལྟར་བརྩི་ཞེ་ན། གཞུང་དེ་རྣམས་ཐམས་ཅད་ཀྱང་གསོད་པའི་ཆད་པའི་རིན་
ཐང་གི་ཚད་དང་མཉམ་པ་མཚོན་པར་དགོངས་ཏེ། དེ་ལྟར་ན་ཡུལ་དུས་དེ་ནི་རྒྱལ་ཁྲིམས་
ཡོད་ན་ཚད་ཇི་ཙམ་ཞིག་བརྐུས་ན་གསོད་པའི་ཉེས་པ་ཡོད་པ་དེ་ཙམ་གྱིས་ཕམ་པར་འགྱུར་
བའོ། །
འདི་ལ་ལུང་རིགས་གཉིས་ལས། ལུང་རྣམ་འབྱེད་ལས། མ་ཤ་ཀ་ལྔ་རྐུས་ན་རྒྱལ་པོ་
མ་སྐྱེས་དགྲས་གྱོད་ལ་བཀྲི་ཞིང་སྲོག་དང་འབྲལ་བར་བྱེད་པ་དེ་བཞིན་དུ་དགེ་སློང་གིས་མ་
ཤ་ཀ་ལྔ་བརྐུས་ན་ཕམ་པར་འགྱུར་ཞེས་གསུངས་ཏེ། གསོད་པའི་ཆད་པའི་ཚད་དང་རིན་
ཐང་མཉམ་སྟེ་བཅས་པ་མཛད་པས་སོ། །རིགས་པས་ཀྱང་སངས་རྒྱས་ཀྱིས་རང་གི་ཉན་
ཐོས་རྣམས་ཉེས་པ་ལས་བཟློག་པར་བྱེད་པ་དང་། རྒྱལ་པོས་རང་གི་མི་སྡེ་རྣམས་ཉེས་པ་
ལས་བཟློག་པར་བྱེད་པ་ལ་ཆད་པ་རབ་ཕམ་པའི་ཆད་པ་དང་། ཆད་པ་རབ་གསོད་པའི་
ཆད་པ་སྟེ། རང་རང་གི་ཆད་པ་རབ་ཀྱི་རིན་ཐང་དུ་མཚུངས་པའི་ཕྱིར་རོ། །རྒྱལ་ཁྲིམས་སྔ་
ནས་མེད་པ་དང་ཞིག་ནས་མེད་པ་གང་ཡིན་ཡང་རུང་སྟེ། ཡུལ་དུས་དེ་ན་རྒྱལ་ཁྲིམས་མེད་
ན་ནི་སངས་རྒྱས་ཀྱི་བསླབ་པ་འཆའ་བའི་ཡུལ་དུས་ཀྱི་རིན་ཐང་གིས་རྩིས་ཏེ། དེ་ལྟར་ཨ་
མི་དེ་བའི་གདམས་ངག་ལས་བྱུང་བ་དང་། རིགས་པས་ཀྱང་ལྟུང་བ་ནི་བཅས་པ་ལ་བལྟོས་
པའི་ཕྱིར་རོ། །
འོ་ན་ཀ་ཤ་པ་ཎ་བཞི་ཆ་དང་གསོད་པའི་ཆད་པའི་རིན་ཐང་གི་ཚད་གཉིས་གང་གཙོ་
སྙམ་ན། སངས་རྒྱས་ཀྱི་བསླབ་པ་འཆའ་བའི་དུས་ན་ནི་གཙོ་མི་གཙོ་མེད་དེ། ངོ་བོ་གཅིག་
ལ་ལྡོག་པ་ཐ་དད་ཡིན་པའི་ཕྱིར་རོ། །འདི་ལྟར་རྫས་ཀྱི་ལྡོག་པ་ནས་ཀར་ཤ་པ་ན་བཞི་ཆ་
 

ཡིན་ལ། ཉེས་དམིགས་ཀྱི་ལྡོག་པ་ནས་བརྐུས་ན་གསོད་པའི་ཆད་པ་འཕོག་པའི་རིན་ཐང་
གི་ཚད་ཅེས་བྱ་སྟེ། དེ་གཉིས་ཀྱང་རིན་ཐང་ཚང་བའི་ངོ་བོར་གཅིག་པའོ། །
འོ་ན་ཀ་ཤ་པ་ན་དེ་ཇི་ལྟ་བུ་ཡིན་ཞེ་ན། ཀ་ཤ་པ་ནི་མཚན་ཉིད་པ་དང་བཏགས་པ་བ་
གཉིས་ལས། དང་པོ་ནི། དངུལ་ལ་བྱས་པ་དོང་རྩེའི་རྣམ་པ་འདྲ་བའི་རི་མོའི་ཁྱད་པར་དང་
དབྱིབས་སུ་བྱས་པ་སྟེ། ཞུ་འགྲེལ་ལས། ཀར་ཤ་པ་ན་ནི་ཟོང་གི་ཁྱད་པར་སྟེ་དངུལ་ལས་
བྱས་པ་གཟུགས་བསྟོད་པ་བཙོང་དུ་རུང་བ་ཡིན་ནོ་ཞེས་བཤད་ཅིང་། ལུང་ཞུ་བ་ཆེ་ཤོས་
ལས་ཀར་ཤ་པ་ཎ་ནི་ཇི་ལྟ་བུ་རྒྱན་ཐམས་ཅད་ཀྱིས་བརྒྱན་པའོ་ཞེས་གསུངས་སོ། །དེའང་
སྔོན་རྒྱལ་པོ་རྨ་བྱ་བ་ཞེས་བྱ་བའི་ཁྲིམས་ལུགས་ལས་བྱུང་བ་སྟེ། ལུང་ཞུ་བ་ཆུང་ཤོས་ལས་
ཀར་ཤ་པ་ན་ཇི་ལྟ་བུ་ལགས། རྒྱལ་པོ་རྨ་བྱ་བས་བྱས་པའོ་ཞེས་གསུངས་ཤིང་། དེའི་འགྲེལ་
པ་ལས། རྒྱལ་པོའི་མིང་རྨ་བྱ་བ་ཞེས་བྱ་བས་བྱས་པ་སྟེ། འདི་ལྟར་རྒྱལ་པོ་དེས་དང་པོར་
ཀར་ཤ་པ་ན་སྤྱོད་དུ་བཅུག་པ་སྟེ། དཔལ་ལེགས་བལྟམས་ཀྱིས་བྱས་པའི་དོང་ཙེ་ལྟ་བུའོ་
ཞེས་བཤད་དོ། །ཀར་ཤ་པ་ན་དེའང་དངུལ་ཞོ་ཕྱེད་ཙམ་ལ་བཟོ་བྱས་པ་སྟེ། དེ་ཉིད་ཀྱི་ཕྱིར་
ན་འགྲེལ་ཆུང་ལས། སངས་རྒྱས་བཞུགས་པའི་ཚེ་ནའང་དངུལ་སྐུ་ཞོ་གཅིག་གི་བརྒྱད་ཆ་
གཅིག་གིས་ཕམ་ཞེས་བཤད་དོ། །གཉིས་པ་ཀར་ཤ་པ་ན་བཏགས་པ་བ་ནི་དེ་དང་རིན་
མཉམ་པའི་མགྲོན་བུ་ལ་སོགས་པའི་དངོས་པོ་རྣམས་ཡིན་ནོ། །དེ་ཡང་སངས་རྒྱས་ཞལ་
བཞུགས་པའི་ཚེ་ན་ནི། རིན་ཐང་གི་ཚད་ཀར་ཤ་པ་ནའི་བཞི་ཆར་ངེས་ལ་མ་ཤ་ཀ་ལྔར་ནི་མ་
ངེས་ཏེ། གཏམ་གྱི་གཞི་ལས་མ་ཤ་ཀ་གསུམ་རྐུས་ན་ཕམ་པར་འགྱུར་བ་མ་མཆིས་སམ།
ཡོད་དེ་གང་ན་མ་ཤ་ཀ་བཅུ་གཉིས་ལ་ཀར་ཤ་པ་ན་གཅིག་ཏུ་འགྱུར་བ་ནའོ། །མ་ཤ་ཀ་ལྔ་
བས་ལྷག་པ་བརྐུས་ཀྱང་ཕམ་པར་མི་འགྱུར་བ་མཆིས་སམ། ཡོད་དེ་གང་ན་མ་ཤ་ཀ་བཞི་
བཅུ་ལ་ཀར་ཤ་པ་ན་གཅིག་ཏུ་འགྱུར་བ་ནའོ་ཞེས་གསུངས་སོ། །མཤ་ཀ་ནི་མགྲོན་བུ་བརྒྱད་
ཅུའི་རིན་ཐང་གི་མིང་ཡིན་ནོ། །དེར་འདུ་ཤེས་པས་སོ་ཞེས་པ་ངེས་པའམ་ཡིད་གཉིས་ཡན་
 

ཆད་ཀྱིས་སོ། །ཁྱེར་བ་ཉིད་ནི་ཞེས་པ་ལ་སོགས་པ་ཡན་ལག་བསྟན་ཏོ། །
འདིའི་སྤྱི་དོན་ལ་གསུམ་སྟེ། བདག་པོའི་མཚན་ཉིད་དང་། བདག་པོའི་དབྱེ་བ་དང་།
རྫས་གཅིག་གི་སྟེང་དུ་བདག་པོ་རྣམ་འདོམ་ན་གང་གཙོ་ངོས་བཟུང་བའོ། །དང་པོ་ནི།
གཉིས་ལས་བདག་པོ་ཙམ་གྱི་མཚན་ཉིད་ནི། རྫས་དེ་དོན་ལ་དབང་བའི་ཆ་ནས་ཕམ་པ་
བསྐྱེད་ནུས་ཀྱི་བདག་པོའི་མཚན་ཉིད་ནི། རང་ལས་ཐ་དད་པའི་མི་གང་ཞིག་བརྐུ་བྱའི་
རྫས་དབང་ཞིང་བདག་གིར་བྱས་པའོ། །
གཉིས་པ་བདག་པོའི་དབྱེ་བ་ནི། བདག་པོ་ཙམ་དབྱེ་གཞིར་བྱས་པ་ལ་བཞིར་དབྱེ་སྟེ།
བསམ་སྦྱོར་གྱིས་བདག་པོར་གྱུར་པ་དང་། ཡུལ་ཆོས་ཀྱིས་བདག་པོར་གྱུར་པ་དང་།
རིགས་བརྒྱུད་ཀྱིས་བདག་པོར་གྱུར་པ་དང་། སངས་རྒྱས་བཀའ་སྩལ་གྱི་སྟོབས་ཀྱིས་
བདག་པོར་གྱུར་པའོ། །དང་པོ་ལ་གསུམ་ལས། དང་པོ་སྦྱིན་པ་པོའི་བསམ་པས་ཡོངས་སུ་
བཏང་བ་ཙམ་གྱིས་བདག་པོར་གྱུར་པ་ནི། དགེ་སློང་གིས་བསམ་པ་ཐག་པ་ནས་གང་ལ་
བསྔོས་པའི་ཡུལ་དེ་བདག་པོར་གྱུར་པ་ལྟ་བུའོ། །གཉིས་པ་ལེན་པ་པོའི་སྦྱོར་བ་དང་བཅས་
པས་བདག་གིར་བྱས་པ་ཙམ་གྱིས་བདག་པོར་གྱུར་པ་ནི། བདག་པོ་ཡོད་པའི་རྫས་རྙེད་ན་
གང་གིས་རྙེད་པ་དེ་དབང་བའམ། རི་དྭགས་རྔོན་དེའི་གདོས་ཀྱིས་ཟིན་ན་རྔོན་པ་དབང་བ་
ལྟ་བུའོ། །
གསུམ་པ་ལེན་པ་པོས་བདག་གིར་བྱས་ཤིང་བདག་པོའི་བསམ་པས་བཏང་བ་ན་
བདག་པོར་གྱུར་པ་ནི། དགེ་སློང་གི་ཆོས་གོས་ཕྲོགས་ཏེ་ཆོམ་རྐུན་པས་བདག་གིར་བྱས་
ཤིང་དགེ་སློང་གི་བསམ་པས་བཏང་ན་ཆོམ་རྐུན་པ་དབང་བ་ལྟ་བུའོ། །གཉིས་པ་ཡུལ་ཆོས་
ཀྱིས་བདག་པོར་གྱུར་པ་ནི། ཤོ་གམ་བསྲུང་བ་པོ་དབང་བ་ལྟ་བུའོ། །གསུམ་པ་རིགས་
བརྒྱུད་ཀྱིས་བདག་པོར་གྱུར་པ་ནི། ཕ་ནོར་བུ་དབང་བ་ལྟ་བུའོ། །བཞི་པ་སངས་རྒྱས་བཀའ་
སྩལ་གྱི་སྟོབས་ཀྱིས་བདག་པོར་གྱུར་པ་ལ་གསུམ་ལས། དང་པོ་སངས་རྒྱས་ལ་ཕུལ་བའི་
 

རྙེད་པ་ནི་སངས་རྒྱས་ཉིད་ཀྱི་ཡིན་པས་མཆོད་པའི་རྫས་ལ་སོགས་པ་བྱའོ། །གཉིས་པ་
ཆོས་ལ་ཕུལ་བའི་རྙེད་པ་ལ་གཉིས་ལས། དོན་དམ་པའི་ཆོས་ལ་ཕུལ་བ་ནི། ཞི་བ་མྱ་ངན་
ལས་འདས་པའི་ཆོས་ལ་ཕུལ་བ་སྟེ། དེ་ནི་བྱེ་བྲག་བཤད་མཚོ་ལས། མྱ་ངན་ལས་འདས་པ་
ལ་ཕུལ་བ་ནི་མཆོད་རྟེན་དང་འདྲ་བར་བཞག་གོ། །ཞེས་གསུངས་པས་གཞན་གྱིས་ལོངས་
སྤྱོད་དུ་མི་རུང་ངོ་། །བརྡར་བཏགས་པའི་ཆོས་ལ་ཕུལ་བ་ལ་གཉིས་ལས། སྒྲུབ་པའི་ཆོས་
ལ་ཕུལ་བ་ནི་དགེ་འདུན་གྱི་རྙེད་པར་གྱུར་ཏེ། སྒྲུབ་པའི་ཆོས་དགེ་འདུན་གྱི་རྒྱུད་ལ་མངའ་
བའི་ཕྱིར་རོ། །ལུང་གི་ཆོས་ལ་ཕུལ་བ་ནི། ལུང་ཆོས་སྨྲ་བ་རྣམས་དབང་སྟེ། གཙུག་ལག་
གི་ཚིགས་སུ་བཅད་པ་གཅིག་འཛིན་པ་ནི་འདིར་དེ་ཉིད་ཀྱི་མཐའ་ཡིན་ནོ་ཞེས་སོ། །
གསུམ་པ་དགེ་འདུན་ནམ་གང་ཟག་ལ་ཕུལ་བའི་རྙེད་པ་ལ་གཉིས་ཏེ། དུས་དང་གློ་
བུར་གྱི་རྙེད་པ་གང་དབང་མི་དབང་བསྟན་པ་དང་། ཤི་བའི་ཡོ་བྱད་ཀྱི་རྙེད་པ་གང་དབང་
མི་དབང་བསྟན་པའོ། །དང་པོ་ལ་གཉིས་ཏེ། དུས་ཀྱི་རྙེད་པ་དང་། གློ་བུར་གྱི་རྙེད་པའོ། །
དང་པོ་ནི། དབྱར་གནས་པའི་རྙེད་པ་དེ་གནས་དེར་ཡུན་རིང་དུ་གནས་པ་རྣམས་དབང་བ་
དང་། སྲ་བརྐྱང་གི་དུས་ཀྱི་རྙེད་པ་དེ་གང་གིས་སྲ་བརྐྱང་བཏིང་པ་རྣམས་དབང་བ་ལྟ་བུའོ། །
གློ་བུར་གྱི་རྙེད་པ་ལ་ནི་བཞི་པོ་འདི་དག་ལུང་གོས་བཞི་དང་འོད་ལྡན་ལས་གསུངས་ཏེ།
ཁྲིམས་སུ་བྱས་པ་དང་། མཚམས་ཀྱི་སྒྲུབ་པ་དང་། སོ་སོར་ངེས་པ་དང་། མངོན་དུ་གྱུར་
པའོ། །དང་པོ་ནི། ཡོན་བདག་གམ་མཆོད་གནས་ཀྱིས་རིས་འདི་དང་འདི་ནས་ཕུལ་བ་
རྣམས་དགེ་འདུན་འདི་དང་འདི་པ་རྣམས་དབང་བར་བྱེད་དོ་ཞེས་ཁྲིམས་སུ་བཅས་ན། རྙེད་
པ་ནི་ཇི་ལྟར་རྣམ་པར་ངེས་པར་བྱས་པ་ལྟར་རྣམ་པར་བཞག་གོ་ཞེས་གསུངས་པའོ། །
གཉིས་པ་ནི་སྦྱིན་བདག་དགེ་འདུན་གྱི་གནས་སུ་འོངས་ཏེ། རྫས་འདི་དགེ་འདུན་ལ་
འབུལ་ཞེས་དགེ་འདུན་བྱེ་བྲག་ཏུ་མ་ཕྱེད་པར་ཕུལ་ན། དགེ་འདུན་ཡོངས་སུ་མ་བཅད་ན་
ལས་ཀྱི་མཚམས་ཀྱིས་ཡོངས་སུ་བཅད་དོ་ཞེས་གསུངས་པའོ། །གསུམ་པ་ནི་སྡེ་པའམ་གང་
 

ཟག་འདི་ལ་འབུལ་ཞེས་སོ་སོར་ངེས་པར་བྱས་ན་སྦྱིན་བདག་གིས་ཚིག་གིས་གང་ལ་ངེས་
པར་བྱས་པ་དེ་ཉིད་དབང་བའོ། །བཞི་པ་ནི་ཚིག་གིས་ངེས་པར་མ་བྱས་ཀྱང་སྦྱིན་བདག་
གིས་སྡེ་པའམ་གང་ཟག་ལ་མངོན་སུམ་དུ་ཕུལ་ན་གང་ལ་ཕུལ་བ་དེ་དབང་བའོ། །
གཉིས་པ་ནི་ཤི་བའི་ཡོ་བྱད་ཀྱི་རྙེད་པ་གང་དབང་མི་དབང་བསྟན་པ་ལ་གཉིས་ཏེ།
རབ་ཏུ་བྱུང་བ་ཤི་བའི་ཡོ་བྱད་གང་དབང་མི་དབང་བསྟན་པ་དང་། རྟགས་ཅན་ཤི་བའི་ཡོ་
བྱད་གང་དབང་མི་དབང་བསྟན་པའོ། །དང་པོ་ལ་གཉིས་ཏེ། དགེ་འདུན་མི་དབང་བའི་
རྙེད་པ་དང་། དགེ་འདུན་དབང་བའི་རྙེད་པའོ། །དང་པོ་ལ་ལྔ་སྟེ། ཤི་བའི་སྔ་རོལ་ཏུ་ངེས་
པར་བྱས་པའི་རྫས་དང་། བུ་ལོན་པའི་རྫས་དང་། སྡེ་ཚན་པའི་རྫས་དང་། ནད་གཡོག་
པའི་རྫས་དང་། ཁྱིམ་གཞན་ན་གནས་པའི་རྫས་སོ། །དང་པོ་ནི། ནད་པས་སྨྲས་པས་སྦྱིན་
དབྲི་ཡང་ཇི་སྐད་སྨྲས་པ་བཞིན་བྱ་བ་ཉིད་དོ་ཞེས་གསུངས་སོ། །གཉིས་པ་ནི་བུ་ལོན་པ་
བྱུང་ན་དེ་ལ་གཞལ་བར་བྱ་བའི་ཚད་ཀྱི་ཤི་བའི་ཡོ་བྱད་དེ་དབང་བ་ཉིད་ཡིན་ནོ་ཞེས་
གསུངས་པའོ། །གསུམ་པ་ནི་ཕོག་དེ་མ་བགོས་པས་ཚོམས་ལས་འགའ་ཞིག་ཤི་ན་དེའི་
སྐལ་པ་ཚོམས་དེ་པ་དབང་བ་ཉིད་ཡིན་ནོ་ཞེས་གསུངས་པའོ། །བཞི་པ་ནི་ནད་གཡོག་གི་
ཆོས་ལྔ་དང་ལྡན་ན་ཤི་བ་དེའི་ཡོ་བྱད་དྲུག་ནད་གཡོག་དབང་སྟེ། ཆོས་འདི་བའི་རབ་བྱུང་
གང་རུང་གི་སྡོམ་པ་གསོར་རུང་ཡན་ཆད་དང་ལྡན་པ་དང་། ཤི་བ་དེ་དང་ལྟ་བ་མ་རྒྱན་པ་
དང་། ཤི་བ་དེ་དང་མཚན་མཐུན་པ་དང་། གནས་ནས་མ་ཕྱུང་བ་དང་། ནད་གཡོག་གི་བྱ་
བ་བྱས་པ་དང་ལྔའོ། །ལྔ་པ་ནི་དགེ་སློང་ཤི་བ་དེའི་ལྷུང་བཟེད་དང་ཆོས་གོས་ཁྱིམ་གཞན་ན་
འདུག་པ་ནི་ཁྱིམ་བདག་གིས་རབ་བྱུང་གང་ལ་བྱིན་པ་དེ་དབང་ངོ་། །དེ་ཡང་ཆོས་ལྔ་དང་
ལྡན་ན་སྟེ། དང་པོ་བཞི་ནི་སྔ་མ་དང་འདྲལ། ཡོ་བྱད་ངེས་ཕོངས་པ་དང་ལྔའོ། །གཉིས་པ་
དགེ་འདུན་དབང་བའི་རྙེད་པ་ནི་རབ་བྱུང་ཤི་བའི་ཡོ་བྱད་ལ་དགེ་འདུན་མི་དབང་བ་ལྔ་པོ་
དེ་དག་ལས་གཞན་པ་ཐམས་ཅད་དགེ་འདུན་དབང་སྟེ། དགེ་འདུན་གྱིས་བྱིན་གྱིས་བརླབ་
 

པར་བྱའོ། །འོན་ཀྱང་ཡུལ་ཆོས་དང་བསྟུན་དགོས་པའི་ཆ་ནི་ཅི་རིགས་པར་དཔྱད། གཉིས་
པ་རྟགས་ཅན་ཤི་བའི་ཡོ་བྱད་གང་དབང་མི་དབང་བསྟན་པ་ནི། རིན་པོ་ཆེ་རྣམས་ནི་དཀོན་
ཅོག་གསུམ་ལ་དབུལ་ཞིང་ཁྱད་པར་དུ་མུ་ཏིག་རྣམས་སངས་རྒྱས་ལའོ། །གོ་ཆ་ལ་སོགས་
པ་ནི་རྒྱལ་པོ་ལ་དབུལ་ལོ་ཞེས་རྒྱས་པར་གོས་ཀྱི་གཞིར་སྟོན་ཏོ། ། །
གསུམ་པ་རྫས་གཅིག་གི་སྟེང་དུ་བདག་པོ་རྣམས་འདོམ་ན་གང་གཙོ་ངོས་བཟུང་བ་
ནི༑ ཁྱིམ་པའི་རྫས་ལ་ཡུལ་ཆོས་ཀྱི་བྱེད་པ་གཙོ་སྟེ། སངས་རྒྱས་ཀྱིས་ཀྱང་དེ་དང་མཐུན་
པར་གསུངས་པའི་ཕྱིར་རོ། །རབ་ཏུ་བྱུང་བའི་རྫས་ལ་སངས་རྒྱས་ཀྱིས་ཇི་ལྟར་གསུང་པ་
གཙོ་སྟེ། རིགས་བརྒྱུད་ནི་མི་དབང་ངོ་ཞེས་གསུངས་སོ། །འོན་ཀྱང་དེང་སང་རབ་བྱུང་ཤི་
བའི་ཤུལ་ན་ཞིང་ལ་སོགས་པ་ནོར་རྫས་མང་པོ་ཡོད་པ་ལས། དེའི་སྤུན་ཟླ་ལ་སོགས་པ་ལ་
གཏན་ནས་མ་བྱིན་པར་ཐམས་ཅད་དགེ་འདུན་གྱིས་བྱིན་གྱིས་བརླབས་ན་ཧ་ཅང་ཐལ་
ཆེས་པར་འགྱུར་བས། འདིར་ནི་འདུལ་བ་ཡུལ་ཆོས་དང་བསྟུན་དགོས་སོ། །འོ་ན་དགེ་སློང་
ཤི་བའི་ཡོ་བྱད་དྲུག་པོ་ཤི་བའི་སྔ་རོལ་ཏུ་ངེས་པར་བྱས་པ་དང་། བུ་ལོན་པ་དང་། ནད་
གཡོག་དང་། རིགས་བརྒྱུད་བཞི་འོངས་ནས་སློང་ན་གང་གཙོ་ཞེ་ན། ཤི་བའི་སྔ་རོལ་ཏུ་
ངེས་པར་བྱས་པ་གཙོ་སྟེ་དེས་གཞན་དག་ལ་མ་བྱིན་ཡང་ཉེས་པ་མེད་དོ། །ཤི་བའི་སྔ་རོལ་
ཏུ་ངེས་པར་བྱས་པ་དེ་མེད་ན་བུ་ལོན་པ་གཙོའོ། །ཡོ་བྱད་དྲུག་ལ་ནི་རིགས་བརྒྱུད་པས་
ནད་གཡོག་བྱེད་པ་དེ་གཙོ་བོར་རིགས་སོ། །
 གཉིས་པ་ཡན་ལག་གི་དོན་ནི། ཁྱེར་བ་ཉིད་ནི་ཞེས་པ་འདི་ལ་ལུང་གིས་བཤད་
ལུགས་གཉིས་ལས། དང་པོ་ལུང་རྣམ་འབྱེད་ལས། ཡན་ལག་དངོས་སུ་གསུངས་པ་ནི།
བཙོ་བླག་མཁན་གྱི་གོས་རླུང་གིས་ཁྱེར་བ་ཉིད་ནི་བཙོ་བླག་མཁན་གྱི་བསམ་པས་མ་བཏང་
བ་ནི་དང་པོའི་བདག་པོའི་བཙོ་བླག་མཁན་ཉིད་དང་མ་བྲལ་བ་ཡིན་པས། དེ་བརྐུས་ན་
བཙོ་བླག་མཁན་ལ་བརྐུས་པའི་ཕམ་པ་བསྐྱེད་དོ་ཅེས་པའོ། །བསམ་པས་བཏང་ན་ནི་དེ་
 

རྐུས་ཀྱང་ཕམ་པ་མི་བསྐྱེད་ཅེས་སེལ་བ་ཤུགས་ཀྱིས་བསྟན་ཏོ། །
གཉིས་པ་ལུང་ཕྲན་ཚེགས་ལས་སེལ་བ་དངོས་སུ་གསུངས་པ་ནི་དགེ་སློང་གི་གོས་
ཆོམ་རྐུན་པས་ཁྱེར་བ་ཉིད་ནི་དགེ་སློང་གི་བསམ་པས་མ་བཏང་བ་ནི་དང་པོའི་བདག་པོ་
དགེ་སློང་རང་ཉིད་དང་མ་བྲལ་བ་ཉིད་ཡིན་པས་དེ་དགེ་སློང་གིས་ནན་གྱིས་བཀུག་ཀྱང་
ཕམ་པ་མི་བསྐྱེད་དོ་ཞེས་པའོ། །བསམ་པས་བཏང་ན་ནི་དེ་ནན་གྱིས་བཀུག་ན་ཕམ་པ་
བསྐྱེད་ཅེས་ཡན་ལག་ཤུགས་ཀྱིས་བསྟན་ཏོ། །དེ་ལ་རྩོད་པ་སྤང་བ་ནི། ཁ་ཅིག་ན་རེ།
འདོད་པའི་སྦྱོར་བ་རྒྱུན་བཅད་ན་དགེ་སློང་གི་བསམ་པས་མ་བཏང་ཡང་ཆོམ་རྐུན་པ་དབང་
སྟེ༑ ལུང་ཕྲན་ཚེགས་ལས། ཆོམ་རྐུན་པ་དེ་སྐྲག་པར་མི་བྱ་སྟེ། དེ་ནི་གང་གིས་ཕྲོགས་པ་
དེའི་ཡིན་ནོ་ཞེས་གསུངས་པས་གྲུབ་བོ་ཞེས་ཟེར་རོ། །འོན་ཀྱང་ལུང་དེ་ནི་བདག་པོའི་
བསམ་པས་ལྟོས་མེད་དུ་བཏང་བའི་དབང་དུ་བྱས་པ་སྟེ། ལུང་ཕྲན་ཚེགས་ལས། དེ་སྲིད་དུ་
བལྟོས་པ་མེད་པར་མི་བྱའོ་ཞེས་གསུངས་པས་སོ། །དེ་ལས་གཞན་དུ་ན་བལྟོས་པ་མེད་
པར་མ་བྱས་པ་དོན་མེད་དུ་འགྱུར་རོ། །གཞན་ཡང་དགེ་སློང་ལས་ཕྲོགས་པའི་ཆོས་གོས་
ལྷུང་བཟེད་དེ་ཆོམ་རྐུན་པས་མཉན་ཡོད་དུ་འཚོར་བར་བརྩམས་པ་ན། དགེ་སློང་རྣམས་
ཀྱིས་རང་གི་རྫས་དེ་དག་ངོ་ཤེས་ནས། རྫས་དེ་དག་ཕྲོགས་ཏེ་ཆོམ་རྐུན་པ་རྣམས་རྒྱལ་པོ་
ལ་ཕུལ་བ་ན། ཆོམ་རྐུན་པ་རྒྱལ་པོའི་ཕོ་བྲང་འཁོར་དུ་དབུལ་བར་མི་བྱའོ་ཞེས་སྲོག་གཅོད་
པའི་སྐབས་སུ་གཏོགས་པའི་བསླབ་པ་བཅས་ཀྱི་མ་བྱིན་ལེན་གྱི་བཅས་པ་མ་མཛད་པ་དང་
འགལ་ལོ། །
གཞན་ཡང་ཆོམ་རྐུན་པས་མི་སྟེར་ན་རིན་ཕྱེད་ཀྱིས་ཀྱང་བླང་བར་བྱའོ་ཞེས་གསུངས་
པས། རིན་ཕྱེད་ཀྱི་ཆ་ནས་ཕམ་པར་འབྱུང་བ་རིགས་པ་ལས་ཕམ་པར་མ་གསུངས་པ་དང་།
བྱེ་བྲག་བཤད་མཚོ་ལས་ཀྱང་ཕྲོགས་མ་ཐག་ཏུ་དངོས་པོ་དེ་ཆོམ་རྐུན་གྱི་ཡིན་པར་མི་འགྲུབ་
སྟེ༑ དེ་ནི་བདག་པོ་ཁོ་ནའི་ཡིན་ནོ་ཞེས་གསུངས་པ་དང་འགལ་ལོ། །འོ་ན་རྫས་དེ་དགེ་སློང་
 

ཉིད་རང་དབང་ན་ཆོམ་རྐུན་པ་ལ་ཆོས་བཤད་པས་བླང་བ་དང་རིན་ཕྱེད་གཞལ་བ་ཡང་མི་
རིགས་སོ་སྙམ་ན། དེ་ནི་བཅོམ་ལྡན་འདས་ཀྱི་ཐུགས་བརྩེ་བར་ལྷུར་མཛད་དེ། བཙན་
ཕྲོགས་བྱས་ན་ཆོམ་རྐུན་པ་བློ་ཆགས་སྡང་དང་འབྲེལ་ཞིང་། ཕྱིས་དགེ་སློང་རྣམས་ལ་
གནོད་པར་འགྱུར་བ་སྤང་བའི་ཕྱིར་རོ། །བདག་པོ་སུ་ཡིན་བྱེ་བྲག་མ་ཕྱེད་པ་སུའི་ཡིན་ཡང་
རྐུའོ་སྙམ་སྟེ་བརྐུས་པ་ལ་ནི་གཞི་ངོ་བོ་ཉིད་ལས་ལྟུང་བ་རྣམ་པར་བཞག་སྟེ། འགྲེལ་ཆུང་
ལས། ནོར་བདག་མི་ཡིན་ན་ཕམ་པར་འགྱུར། དུད་འགྲོ་ཡིན་ན་སྦོམ་པོར་འགྱུར་ཞེས་སོ། །
བརྐུ་བྱ་རྫས་ཀྱི་རིན་ཐང་ནི་གང་དུ་བརྐུས་པའི་གནས་དང་གང་གི་ཚེ་བརྐུས་པའི་དུས་ཀྱིས་
རྣམ་པར་བཞག་གི་གནས་གཞན་གྱི་རིན་ཐང་གནས་གཞན་དུ་མི་རྩི། དུས་གཞན་གྱི་རིན་
ཐང་དུས་གཞན་དུ་མི་རྩི་སྟེ། གནས་གཞན་དང་དུས་གཞན་གྱི་རིན་ཐང་རྩི་ན་ངེས་པ་མེད་
པར་འགྱུར་བའི་ཕྱིར་རོ། །
འོ་ན་སྦྱོར་བ་ནི་གནས་གཞན་དང་དུས་གཞན་དུ་བྱས་ནས་མཐར་ཐུག་གནས་
གཞན་དང་དུས་གཞན་དུ་གྲུབ་ན་ལྟུང་བ་ཇི་ལྟར་བཞག་ཅེ་ན། མཐར་ཐུག་གི་གནས་དང་
དུས་ཀྱི་རིན་ཐང་གིས་བཞག་སྟེ། བཤིག་སྟེ་རྐུ་ན། འོད་ལྡན་ལས། ཉམས་པར་བྱས་པའི་
ངོ་བོ་ཁོ་ན་རིན་ཐང་བརྩི་ཞེས་གསུངས་པའི་གནད་ཀྱིས་ཤེས་སོ། །འོ་ན་མཐར་ཐུག་གི་
དུས་ན་རིན་ཐང་ཚང་ཡང་སྦྱོར་བའི་དུས་ན་མི་ཚངས་པས་ཕམ་པར་བསྐྱེད་པར་མི་རིགས་
སོ་སྙམ་ན། རིང་བའི་སྦྱོར་བའི་དུས་ན་རིན་ཐང་མ་ཚང་ཡང་ཉེ་བའི་སྦྱོར་བ་དང་མཐར་
ཐུག་གི་དུས་ན་ཚང་བས་ཕམ་པ་བསྐྱེད་པ་ལ་མི་རིགས་པ་མེད་དོ། །དེ་ལ་ལེན་པ་པོས་རིན་
ཐང་ཚང་བ་ཐོབ་པ་ཡོད་ཀྱང་བདག་པོས་རིན་ཐང་ཤོར་བ་མེད་པས་ཕམ་པ་བསྐྱེད་པར་མི་
རིགས་སོ་སྙམ་ན། མཐར་ཐུག་དང་ཉེ་བའི་སྦྱོར་བའི་སྔ་རོལ་ཏུ་བདག་པོའི་བསམ་པས་
བཏང་ན་ནི་དེའི་ཚེ་བདག་པོ་མེད་པར་འགྱུར་བ་ཡིན་པས་ཕམ་པ་བསྐྱེད་པར་མི་རིགས་
ཀྱང་། བདག་པོའི་བསམ་པས་མ་བཏང་ན་ནི། རྫས་དང་བདག་པོ་ཡུལ་ཐ་དད་ཐག་རིང་པོ་
 

ན་གནས་ཀྱང་བདག་པོ་དེ་ཉིད་ཀྱི་ནོར་རྫས་ཡིན་པས་རིན་ཐང་ཚང་བ་ཐོབ་པ་བཞིན་དུ་
རིན་ཐང་ཚང་བཤོར་བ་ཡང་ཡོད་དོ་གསུངས་སོ། །འོ་ན་རིན་ཐང་མེད་པའི་སར་ཐོབ་བློ་
སྐྱེས་ན་ཇི་ལྟར་བཞག་ན། བདག་པོའི་གནས་དང་རྐུན་མའི་གནས་གང་ཉེ་བའི་རིན་ཐང་
གིས་འཇོག་ལ། ཉེ་རིང་མཉམ་ན་རྐུན་མའི་གནས་ཀྱི་རིན་ཐང་གིས་འཇོག་སྟེ། སྒྲ་མི་སྙན་
དུ་རྐུ་ན་རྐུན་མའི་གནས་ཀྱི་རིན་ཐང་གིས་འཇོག་པའི་གནད་ཀྱིས་ཤེས་སོ། །དེ་ཡང་སྒྲ་མི་
སྙན་དུ་རྐུ་བའི་སྦོམ་པོ་བསྐྱེད་པ་ལ་ཡང་རིན་ཐང་ཚང་བ་ནི་ཡན་ལག་ཏུ་དགོས་ལ། གླིང་དེ་
ནི་ཀར་ཤ་པ་ན་ལ་སོགས་པའི་རིན་ཐང་གི་རྣམ་པར་བཞག་པ་མེད་པས། རྐུ་བྱེད་འཛམ་བུ་
གླིང་པའི་གནས་ཀྱི་རིང་ཐང་རྩི་བར་དོན་གྱིས་གྲུབ་སྟེ། འདི་ནི་གནས་གཞན་གྱི་རིན་ཐང་
གནས་གཞན་དུ་མི་རྩི་བའི་དམིགས་བསལ་ཡིན་ནོ་ཞེས་གསུངས་སོ། །གཙོ་བོའི་སེལ་བ་
ལ་ལྟུང་བ་མེད་པ་ནི་མ་བསམས་པ་ལ་ལྟུང་བ་མེད་དོ་ཞེས་པ་ལ་སོགས་པས་བསྟན་ཏོ། །
འདི་ལ་གཉིས་ལས། དང་པོ་སྤྱིའི་དོན་ལ་གསུམ་སྟེ། སེལ་བའི་དབྱེ་བ་དང་། སེལ་
བའི་མཚན་ཉིད། སེལ་བལ་ཅིར་འགྱུར་བསྟན་པའོ། །དང་པོ་སེལ་བའི་དབྱེ་བ་ནི། སེལ་
བ་ཞེས་པ་རང་རང་གི་ཡན་ལག་མ་ཚང་བ་དེ་ཡིན་པས་ཡན་ལག་ལས་ཟློག་སྟེ་དབྱེ་བར་
བྱའོ། །དེ་ཡང་ཐུན་མོང་གི་སེལ་བ་དང་། ཐུན་མོང་མ་ཡིན་པའི་སེལ་བའོ། །དང་པོ་ནི།
བསླབ་པའི་ཡན་ལག་གི་སེལ་བ་སྡོམ་པ་གཏན་ནས་མ་བླངས་པ་ལྟ་བུ་དང་། བསམ་པ་
རང་བཞིན་དུ་གནས་པའི་སེལ་བ་སྨྱོ་བ་ལ་སོགས་པ་ནི་ཀུན་གྱི་ཐུན་མོང་གི་སེལ་བའོ། །
བསླབ་པ་རྒྱུན་གཅིག་པ་ནི་ལྟུང་བ་དངོས་གཞི་ཀུན་གྱི་ཐུན་མོང་གི་ཡན་ལག་ཡིན་ཡང་། དེ་
སེལ་བ་བསླབ་པ་རྒྱུན་ཐ་དད་པ་ནི་ཀུན་གྱི་ཐུན་མོང་གི་སེལ་བ་མ་ཡིན་ཏེ། སེལ་བ་འདི་ནི་
སྦྱོར་བ་རྒྱུན་ལྡན་རྣམས་ལ་འཇུག་གི། སྦྱོར་བ་རྒྱུན་མི་ལྡན་རྣམས་ལ་མི་འཇུག་པའི་ཕྱིར་རོ། །
ཐུན་མོང་མ་ཡིན་པའི་སེལ་བ་ལ་བཞི་སྟེ། གཞིའི་སེལ་བ་སྟེ་གཞིའི་ཡན་ལག་མ་ཚང་བ་
དང་། བསམ་པའི་སེལ་བ་དང་། སྦྱོར་བའི་སེལ་བ་དང་། མཐར་ཐུག་གི་སེལ་བ་སྟེ་མཐར་
 

ཐུག་གི་ཡན་ལག་མ་ཚང་བའོ། །
གཉིས་པ་སེལ་བའི་མཚན་ཉིད་ནི་ལྟུང་བ་རང་རང་གི་དངོས་གཞི་རྫོགས་པར་
བསྐྱེད་པ་ལ་ངེས་བཟུང་དུ་དགོས་པའི་ཡན་ལག་མ་ཚང་བའོ། །དེ་ཡང་མ་བྱིན་ལེན་གྱི་
ཕམ་པ་བསྐྱེད་པ་ལ་རིན་ཐང་གི་ཡན་ལག་མ་ཚང་བ་ལྟ་བུའོ། །གསུམ་པ་སེལ་བ་ལ་ཅིར་
འགྱུར་བསྟན་པ་ལ་བཞི་སྟེ་ན་སྨད་པར་འགྱུར་པ་དང་། ཆེས་ན་སྨད་པར་འགྱུར་བ་དང་།
གཞན་དུ་འགྱུར་བ་དང་། ལྟུང་བ་མེད་པར་འགྱུར་བའོ། །དང་པོ་ནི། མ་བྱིན་ལེན་ལ་རིན་
ཐང་གི་ཡན་ལག་མ་ཚང་བའམ། སྐྱོན་ནས་སྨྲ་བ་ལ་མཚན་མཐུན་པའི་ཡན་ལག་མ་ཚང་བ་
ལྟ་བུ་ཡན་ལག་གཅིག་མ་ཚང་ན་ན་སྨད་དུ་འགྱུར་ཏེ། མ་ཆོག་པར་བརྐུས་ནའོ་ཞེས་པ་དང་།
འོག་མ་དག་ལ་ནི་གཞན་ལ་ན་སྨད་པ་ཉིད་དོ་ཞེས་གསུངས་སོ། །དེའི་རྒྱུ་མཚན་ནི་དགག་
བྱ་མ་རྫོགས་པའི་ཕྱིར་རོ། །དེ་ཡང་ཕམ་ལྷག་གི་ན་སྨད་ནི་སྦོམ་པོ་ཡིན་ལ། སྦོམ་པོ་དང་
ལྟུང་བྱེད་དང་སོ་སོར་བཤགས་པར་བྱ་བ་དང་གསུམ་གྱི་ན་སྨད་ནི་ཉེས་བྱས་ཡིན་ནོ། །ཉེས་
བྱས་ཀྱི་ན་སྨད་ནི་ཉེས་བྱས་ཕྲ་མོའོ། །ཆེས་ན་སྨད་པར་འགྱུར་བ་ནི་ཡན་ལག་གཉིས་མ་
ཚང་བ་དཔེར་ན་མ་བྱིན་ལེན་ལ་བདག་པོ་མི་ཡིན་པ་མ་ཚང་ལ། དངོས་པོ་རིན་ཐང་ཚང་བ་
ཡང་མ་ཡིན་པ་སྟེ། ལྷའི་རྫས་རིན་ཐང་མ་ཚང་བ་རྐུས་པའམ། སྐྱོན་ནས་སྨྲ་བ་ལ་མཚན་
མཐུན་དང་ལྟ་མཐུན་གཉིས་ཀ་མ་ཚང་བ་ལྟ་བུ། ཡན་ལག་གཉིས་མ་ཚང་ན་ན་སྨད་དུ་
འགྱུར་ཏེ། དུ་མ་མ་ཚང་བ་ལ་ནི་དེ་བས་ཀྱང་ངོ་ཞེས་གསུངས་སོ། །ཡན་ལག་གཅིག་མ་
ཚང་བ་ལ་ཡང་ཆེས་ན་སྨད་དུ་འགྱུར་བ་ཡོད་དེ། མི་ལ་དུད་འགྲོ་ཡང་ངོ་ཞེས་གསུངས་པས།
དུད་འགྲོ་མོ་ལ་རེག་ན་ཉེས་བྱས་སོ། །ཆེས་ན་སྨད་དུ་འགྱུར་བ་རྣམས་ཀྱི་རྒྱུ་མཚན་དགག་
བྱ་ཆེས་མ་རྫོགས་པའི་ཕྱིར་རོ། །དེའང་ཕམ་ལྷག་གི་ཆེས་ན་སྨད་ནི་ཉེས་བྱས་ཡིན་ལ།
སྦོམ་པོ་དང་ལྟུང་བྱེད་དང་སོ་སོར་བཤགས་པར་བྱ་བ་དང་གསུམ་གྱི་ཆེས་ན་སྨད་ནི་ཉེས་
བྱས་ཕྲ་མོ་ཡིན་ནོ། །ཉེས་བྱས་ཀྱིས་ཆེས་ན་སྨད་ནི་ཉེས་བྱས་ཕྲ་བ་བས་ཕྲ་བའོ། །
 

གསུམ་པ་གཞན་དུ་འགྱུར་བ་ལ་གསུམ་སྟེ། སྡེ་ཚན་གཞན་དུ་འགྱུར་བ་དང་། བཅས་
པ་གཞན་དུ་འགྱུར་བ་དང་། གནས་སྐབས་གཞན་དུ་འགྱུར་བའོ། །དང་པོ་ནི། དཔེར་ན་མི་
གསོད་པའི་ཕམ་པའི་ཡན་ལག་མ་ཚང་སྟེ་དུད་འགྲོ་གསོད་ན་ལྟུང་བྱེད་དུ་འགྱུར་བ་ལྟ་བུའོ། །
གཉིས་པ་ནི། དཔེར་ན་གཞི་མེད་ལྷག་མའི་ཡན་ལག་མ་ཚང་སྟེ་སྦྱོར་བ་གསལ་པོར་སྨྲས་
པ་མེད་པར། སྦྱོར་བ་མི་གསལ་བའི་སྐུར་བ་བཏབ་ན་བག་ཙམ་གྱི་ལྷག་མར་འགྱུར་བ་སྟེ་
ལྷག་མའི་སྡེ་ཚན་དུ་གཅིག་ཀྱང་བཅས་པ་གཞན་གྱི་ལྟུང་བར་འགྱུར་བའོ། །གསུམ་པ་ནི།
རང་རང་གི་ལྟུང་བ་རྣམ་གཞག་ལས་གཞན་བསླབ་བྱའི་ཉེས་བྱས་སུ་འགྱུར་བ་ཐམས་ཅད་
ཡིན་ནོ། །དཔེར་ན་རེག་པའི་ལྷག་མའི་ཡན་ལག་མ་ཚང་བ་སྟེ། རེག་པའི་བདེ་བ་ཉམས་
སུ་མྱོང་བར་བྱ་བའི་འདུན་པ་ཀུན་ཏུ་འདོད་ཆགས་དང་ལྡན་པ་མེད་པར། རེག་འདོད་ཙམ་
པས་བུད་མེད་ལ་རེག་ན་ནི། ལྟུང་བ་རྣམ་གཞག་གི་སྐབས་གསུམ་ལས་གཞན་བསླབ་བྱའི་
ཉེས་བྱས་སུ་འགྱུར་བ་ལྟ་བུའོ། །དེ་ནི་རེག་པའི་བཅས་པ་ལ་བལྟོས་ནས་བཅས་པ་གཞན་
དུ་འགྱུར་བ་མ་ཡིན་ཏེ། རེག་པའི་བཅས་པ་གཅིག་གིས་བསྡུས་པའི་གནས་སྐབས་ཡིན་
པའི་ཕྱིར་རོ། །དེ་ཡང་རེག་པའི་ལྟུང་བ་རྣམ་གཞག་གི་གནས་སྐབས་གསུམ་ལས་བསླབ་
བྱའི་གནས་ཡིན་པའི་ཕྱིར་རོ། །བསླབ་བྱའི་ཉེས་བྱས་དེ་ནི་ཆེས་ན་སྨད་པ་མ་ཡིན་ཏེ། ཆེས་
ན་སྨད་ནི་ལྟུང་བ་རྣམ་བཞག་གི་ཀུན་སློང་གིས་ཀུན་ནས་བསླངས་པ་ཡིན་ལ། བསླབ་བྱའི་
ཉེས་བྱས་ནི་ལྟུང་བ་རྣམ་གཞག་གི་ཀུན་སློང་གིས་ཀུན་ནས་མ་བསླངས་པའི་ཕྱིར་རོ། །དེ་
བཞིན་དུ་དགེ་སློང་ལ་བརྡེག་པའི་ལྟུང་བྱེད་ཀྱི་ཡན་ལག་མ་ཚང་སྟེ་ལྗོན་ཤིང་ལ་བརྡེག་ན་
ཉེས་བྱས་སུ་འགྱུར་བ་དང་། མེ་རེག་གི་ཡན་ལག་མ་ཚང་སྟེ། སེང་གེ་ལ་རེག་ན་བསླབ་བྱའི་
ཉེས་བྱས་སུ་འགྱུར་བ་ལྟ་བུའོ། །བཞི་པ། ལྟུང་བ་མེད་པར་འགྱུར་བ་ལ་བཞི་ལས་དང་པོ་
དངོས་གཞིའི་ལྟུང་བ་མེད་པ་ལ་དགོངས་ནས་ལྟུང་བ་མེད་པ་ནི། ལུང་འདུལ་བྱེད་ལས་ཚེ་
དང་ལྡན་པ་ཚུར་ཤོག་ཆུང་ངུ་ཆུང་ངུ་ནས་མ་བྱིན་པར་བླངས་ན་ལྟུང་བར་མི་འགྱུར་རོ་ཞེས་
 

དགེ་སློང་ཁ་ཅིག་གིས་གཞན་ལ་སྨྲ་བ་ལྟ་བུའོ། །
གཉིས་པ་ལྟུང་བ་རྣམ་གཞག་མེད་པ་ལ་དགོངས་ནས་ལྟུང་བ་མེད་པ་ནི་སྲོག་གཅོད་
པའི་ཕམ་པའི་སྐབས་ཀྱི་ལུང་རྣམ་འབྱེད་ལས། ཉེ་སྡེ་ལ་ལྟུང་བ་མེད་དོ་ཞེས་གསུངས་
པའམ། རིག་པའི་ཕམ་པའི་སྐབས་ལས། བདག་གིར་མི་བྱེད་པ་ལ་ནི་ལྟུང་བ་མེད་དོ་ཞེས་
གསུངས་པ་ལྟ་བུའོ། །གསུམ་པ་སྐབས་དེར་གཏོགས་ཀྱི་ལྟུང་བ་མེད་པ་ལ་དགོངས་ནས་
ལྟུང་བ་མེད་པ་ནི། ལྷུང་བཟེད་དོ་གསུམ་ཙམ་ལས་ལྷག་པར་ལེན་པའི་སྐབས་སུ། ལས་སུ་
མ་བྱས་པ་ལ་ཡང་ངོ་ཞེས་གསུངས་པ་ལྟ་བུ་སྟེ། དེ་ལ་སྐབས་གཞན་དུ་གཏོགས་པའི་ཉེས་
བྱས་ནི་ཡོད་དེ། མདོ་ལས་འབྲུ་རྗེན་པར་བླང་བར་མི་བྱའོ་ཞེས་ཊི་ཀས་དྲངས་སོ། །བཞི་པ་
ལྟུང་བ་གཏན་ནས་མི་བསྐྱེད་པ་ལ་དགོངས་ནས་ལྟུང་བ་མེད་པ་ལ་གཉིས་ཏེ། རང་བཞིན་
དང་བཅས་པ་མཐའ་དག་གི་ལྟུང་བ་མེད་པ་དང་། བཅས་པ་འབའ་ཞིག་གི་ལྟུང་བ་མེད་
པའོ། །དང་པོ་ནི། ཤེས་པ་རང་བཞིན་དུ་མི་གནས་པ་སྨྱོ་བ་ལྟ་བུ་དང་། རང་རང་གི་ཀུན་
སློང་མེད་པ་དང་། རང་རང་གི་ལས་དང་པོ་པ་དང་། བསླབ་པའི་སེལ་བ་སྡོམ་པ་གཏན་
ནས་མ་བླངས་པ་ལྟ་བུའོ། །གཉིས་པ་བཅས་པ་འབའ་ཞིག་གི་ལྟུང་བ་མེད་པ་ལ་བཞི་སྟེ།
དགག་བྱ་ཉེས་དམིགས་མེད་པས་ལྟུང་བ་མེད་པ་དང་། རྣམ་པར་དག་པ་བག་ཡངས་དང་
འབྲེལ་བས་ལྟུང་བ་མེད་པ་དང་། བར་ཆད་ཀྱི་རྐྱེན་དང་ལྡན་པས་ལྟུང་བ་མེད་པ་དང༌།
སྒྲུབ་པར་མི་ནུས་པ་ཕྱོགས་གཅིག་ལ་ཞུགས་པ་ལ་ལྟུང་བ་མེད་པའོ། །ལྟུང་མེད་བཞི་པོ་དེ་
རྣམས་ནི་བཅས་པ་འབའ་ཞིག་གི་ལྟུང་བ་མེད་པ་ཡིན་གྱི། རང་བཞིན་གྱི་ཁ་ན་མ་ཐོ་བའི་
སྐབས་སུ་ནི་ལྟུང་མེད་བཞི་པོ་དེ་དག་མི་སྲིད་དེ། དེ་ཡང་རང་བཞིན་གྱི་ཁ་ན་མ་ཐོ་བ་ནི་ངོ་
བོ་ཉིད་ཀྱི་དགག་བྱར་གྱུར་པའི་ཕྱིར་ཉེས་དམིགས་མེད་པ་མི་སྲིད་ལ། རང་བཞིན་གྱི་ཁ་ན་
མ་ཐོ་བ་ནི་སྲོག་ལ་བབ་ཀྱང་མ་གནང་བའི་ཕྱིར་རྣམ་པར་དག་པ་བག་ཡངས་དང་འབྲེལ་པ་
མི་སྲིད་ཅིང་རང་བཞིན་གྱི་ཁ་ན་མ་ཐོ་བ་ལ་ཞུགས་ན་དེ་ཉིད་ཀྱིས་ཚུལ་ཁྲིམས་ཀྱི་བར་ཆད་
 

དུ་འགྱུར་བའི་ཕྱིར། བར་ཆད་སྤང་བའི་དོན་དུ་ལྟུང་མེད་དུ་འགྱུར་བ་མི་སྲིད་ལ། ཚུལ་
ཁྲིམས་ཀྱི་དོན་དུ་རང་གི་སྲོག་འདོར་བར་གསུངས་པའི་ཕྱིར་བསྒྲུབ་པར་མི་ནུས་པ་ཡང་མི་
སྲིད་དེ། དེ་ལ་དང་པོ་དགག་བྱ་ཉེས་དམིགས་མེད་པས་ལྟུང་བ་མེད་པ་ནི་རྡོའམ་སོ་ཕག་
ལས་ཉི་མ་གཅིག་ལ་རིམ་པ་གསུམ་ལས་ལྷག་པར་བརྩིགས་ཀྱང་ལྟུང་བ་མེད་པའམ། རྣམ་
འབྱེད་ལས། བྱེ་མ་འབའ་ཞིག་རྐོ་བ་ལ་ནི་ལྟུང་བ་མེད་དོ་ཞེས་གསུངས་པ་ལྟ་བུ་སྟེ། དེ་དག་
ལ་རང་རང་གི་ལྟུང་བ་མི་བསྐྱེད་དེ། ལྟུང་བར་བཅས་པ་མེད་པའི་ཕྱིར་ཏེ། བཅས་པ་རྣམ་
འཇོག་གི་དགག་བྱ་མེད་པའི་ཕྱིར་རོ། །
འོ་ན་སྲོག་ཆགས་ལ་མི་གནོད་པའི་ས་རྐོ་བ་དང་སེམས་འཁྲུལ་པར་མི་འགྱུར་བའི་
ཆང་འཐུང་བ་ཡང་ལྟུང་བ་མེད་པར་འགྱུར་ཏེ། དགག་བྱ་མེད་པའི་ཕྱིར་རོ་ཞེ་ན། རྟགས་མ་
གྲུབ་སྟེ། དངོས་ཀྱི་དགག་བྱ་མེད་ཀྱང་བརྒྱུད་པའི་དགག་བྱ་ཡོད་པའི་ཕྱིར་ཏེ། ཧ་ཅང་ཐལ་
བར་འགྱུར་བ་དང་ཚོད་ཡོངས་སུ་མི་ཤེས་པ་ལ་སོགས་པའི་དགག་བྱ་ཡོད་པའི་ཕྱིར་རོ། །འོ་
ན་རྡོའམ་སོ་ཕག་ལ་རིམ་པ་གསུམ་ལས་ལྷག་པར་བརྩིགས་པ་ལའང་མཚུངས་སོ་སྙམ་ན།
རྡོ་བ་ལ་སོགས་པ་ནི་དངོས་པོ་ངེས་པས་བཅས་པའི་ས་མཚམས་ཟིན་པའི་ཕྱིར་ཧ་ཅང་ཐལ་
བ་ལ་སོགས་པ་མེད་དོ། །
གཉིས་པ་རྣམ་པར་དག་པ་བག་ཡངས་དང་འབྲེལ་བས་ལྟུང་བ་མེད་པ་ལ་གཉིས་ཏེ།
བག་ཡངས་ཆེན་པོ་བྱས་པས་ཉེས་པ་མེད་པ་དང་། བག་ཡངས་ཁ་འཐོར་བ་བྱས་པ་ལ་ཉེས་
པ་མེད་པའོ། །བག་ཡངས་ཆེན་པོ་འདི་གཏན་ལ་དབབ་པ་ལ་ལྔ་སྟེ། བག་ཡངས་བྱ་བར་
གནང་བའི་ལུང་ཁུངས་དང་། གཞི་གང་ལ་བག་ཡངས་བྱ་བ་དང་། ཆེད་དུ་བྱ་བ་གང་གི་
ཕྱིར་བག་ཡངས་བྱ་བ་དང་། ཆོ་ག་གང་གིས་བག་ཡངས་བྱ་བ་དང་། བག་ཡངས་འདི་སྡེ་པ་
གང་གི་ལུགས་ཡིན་བསྟན་པའོ། །དང་པོ་ནི་ལུང་ཕྲན་ཚེགས་ལས། དགེ་སློང་དག་བསླབ་
པའི་གཞི་ཕྲ་མོ་དང་ཕྲན་ཚེགས་གང་ཡིན་པ་དེ་དག་ནི་དགེ་འདུན་ཚོགས་ནས་སྐབས་དབྱེ་
 

ཞིང་བདེ་བ་ལ་རེག་པར་གནས་པར་བྱའོ། །ཞེས་གསུངས་སོ། །གང་གིས་ཚུལ་ཁྲིམས་ཕྲ་
མོ་དང་ཕྲན་ཚེགས་འདོན་ན་དགེ་སློང་གི་དགེ་འདུན་གྱིས་ཕྱིར་ཀློད་ལ་བདེ་བ་རེག་པར་
མནོས་ཤིག་ཅེས་ཀྱང་ལུང་ཕྲན་ཚེགས་ལས་བཤད་དོ། །
གཉིས་པ་གཞི་གང་ལ་བག་ཡངས་བྱ་བ་ནི། བསླབ་པའི་གཞི་ཕྲ་མོ་རྣམས་ལ་བྱ་སྟེ།
ཕྲ་མོ་དེའི་ཚད་ཇི་ཙམ་ཞེ་ན། འདི་ལ་དགྲ་བཅོམ་པ་འོད་སྲུང་ཆེན་པོས། དོག་མཐའ་བཟུང་
བ་དང་ཡངས་མཐའ་བཟུང་བ་གཉིས་སུ་གསུངས་ཏེ། དོག་མཐའ་བཟུང་ན་རྣམ་འབྱེད་
ནས་གསུངས་པའི་བསླབ་པའི་གཞི་རྣམས་ལས་གཞན་པ་སྟེ་གཞིས་བསྡུས་པའི་ཉེས་བྱས་
རྣམས་ནི་ཕྲ་མོ་དང་ཕྲན་ཚེགས་ཡིན་ནོ། །ཡང་མཐའ་བཟུང་ན་ཕམ་ལྷག་ལས་གཞན་པ་སྟེ།
སྤང་ལྟུང་མན་ཆད་ནི་ཕྲ་མོ་དང་ཕྲན་ཚེགས་ཡིན་ནོ་ཞེས་གསུངས་སོ། །དེ་ལྟར་ན་ཕམ་ལྷག་
ལ་བག་ཡངས་མེད་ལ། སྤང་ལྟུང་མན་ཆད་ལ་བག་ཡངས་ཡོད་དོ་ཞེས་བསྟན་པའོ། །སྤང་
ལྟུང་མན་ཆད་པོ་དེ་དག་གི་ཡང་རང་བཞིན་གྱི་ཁ་ན་མ་ཐོ་བ་ལ་བག་ཡངས་མེད་ལ་བཅས་
པའི་ཁ་ན་མ་ཐོ་བའི་གཞི་ལ་བག་ཡངས་ཡོད་པ་སྟེ། རྣམ་པར་གཏན་ལ་དབབ་པ་བསྡུ་བ་
ལས། ལྟུང་བ་ཕྲན་ཚེགས་ཕྲ་མོ་ཞེས་བྱ་བ་ནི། རང་བཞིན་གྱི་ཁ་ན་མ་ཐོ་བ་དང་བཅས་པ་
མ་གཏོགས་པའོ་ཞེས་གསུངས་སོ། །
གསུམ་པ་ཆེད་དུ་བྱ་བ་གང་གི་ཕྱིར་བག་ཡངས་བྱ་བ་ནི། ཆེད་དུ་བྱ་བ་བཞི་སྟེ། རྣམ་
པར་གཏན་ལ་དབབ་པ་བསྡུ་བ་ལས། དགེ་འདུན་གྱི་དབྱེ་ན་སྤང་བ་དང་། གང་ཟག་རླབས་
པོ་ཆེ་བསྟན་པ་ལ་གཞུགས་པའི་དོན་དང་། བསྟན་པ་འཕེལ་བར་བྱ་བ་དང་། དཀའ་བས་
འཆི་བ་སྤངས་བས་སོ་ཞེས་བཤད་དོ། ། །
བཞི་པ་ཆོ་ག་གང་གིས་བག་ཡངས་བྱ་བ་ནི། གསོལ་བ་དང་། གཞིའི་ལས་ཀྱིས་བྱ་སྟེ།
རྣམ་པར་གཏན་ལ་དབབ་པ་བསྡུ་བ་ལས་གསོལ་བ་དང་། བཞིའི་ལས་ཀྱིས་བསླབ་པའི་
གཞི་ཕྲན་ཚེགས་ཕྲ་བ་བག་ཡངས་བྱེད་པའོ། །ཞེས་གསུངས་ལ། རྒྱ་གར་གྱི་མཁན་པོ་དྷརྨ་
 

ཕ་ལ་ནས་བརྒྱུད་པའི་ཡི་གེ་ལས་འདིའི་ཆོ་ག་རྒྱས་པར་བྱུང་ངོ༌། །
ལྔ་པ་བག་ཡངས་འདི་སྡེ་པ་གང་གི་ལུགས་ཡིན་བསྟན་པ་ནི། ཐམས་ཅད་ཡོད་པར་
སྨྲ་བའི་ལུགས་ཡིན་གྱི། སྡེ་པ་གཞན་ཁ་ཅིག་ནི་མི་འདོད་དེ། བཙུན་པ་ངོ་བོ་ཉིད་མེད་པས་
མཛད་པའི་འགྲེལ་པ་ལས་ཐམས་ཅད་ཡོད་པར་སྨྲ་བའི་སྡེ་པ་ལ་ནི་བསླབ་པའི་གཞི་ཕྲན་
ཚེགས་ཕྲ་མོ་ཁ་ཅིག་གལ་ཏེ་དགེ་འདུན་ཚོགས་པས་བག་ཡངས་སུ་བྱས་ན་བག་ཡངས་ཡིན་
ནོ་ཞེས་གྲག་གོ། །འདི་ཡང་གྲགས་པ་ཙམ་དུ་ཟད་ཀྱི་བསླབ་པའི་གཞི་འགའ་ཡང་དགེ་
འདུན་གྱིས་བག་ཡངས་སུ་བྱས་པའམ་བྱེད་པ་ནི་མེད་དོ་ཞེས་བཤད་དོ། །དེས་ན་བག་ཡངས་
ཆེན་པོ་འདི་ནི་ཉན་ཐོས་སྡེ་པ་ཁ་ཅིག་མི་འདོད་ཀྱང་རང་གི་སྡེ་བའི་ལུགས་ཡིན་ནོ། །
གཉིས་པ་བག་ཡངས་ཁ་འཐོར་བ་བྱས་པས་ཉེས་པ་མེད་པ་ནི་སྲ་བརྐྱང་བཏིང་ན་
འཆང་འབྲལ་འཇོག་པ་ལ་སོགས་པའི་ལྟུང་བ་མི་འབྱུང་བ་དང་། ཁང་པ་ཁང་ཆེན་གྱི་
གནང་བ་བྱིན་ན་དེ་དག་བརྩིགས་ཀྱང་ལྟུང་བ་མི་འབྱུང་བ་ལྟ་བུའོ། །དེ་ཡང་བག་ཡངས་དེ་
དག་བྱས་ན་རང་རང་གི་ལྟུང་བ་མི་འབྱུང་བའི་རྒྱུ་མཚན་ནི། བག་ཡངས་ཀྱི་ཆོ་ག་དེ་དག་
དང་ལྡན་པ་ལ་སངས་རྒྱས་ཉིད་ཀྱིས་གནང་བའི་ཕྱིར་རོ། །གསུམ་པ་བར་ཆད་ཀྱི་རྐྱེན་དང་
ལྡན་པས་ལྟུང་བ་མེད་པ་ལ་གཉིས་ཏེ། གཙོ་བོའི་བར་ཆད་དང་། གཙོ་བོ་མ་ཡིན་པའི་བར་
ཆད་ཀྱི་རྐྱེན་དང་ལྡན་པ་ལ་ལྟུང་བ་མེད་པའོ། །
དང་པོ་ལ་གཉིས་ཏེ། རང་གི་གཙོ་བོའི་བར་ཆད་དང་། གཞན་གྱི་གཙོ་བོའི་བར་ཆད་
ཀྱི་རྐྱེན་དང་ལྡན་པ་ལ་ལྟུང་བ་མེད་པའོ། །དང་པོ་ལ་གསུམ་སྟེ། རང་གི་སྲོག་གི་བར་ཆད་
དང༌། རང་གི་ཚུལ་ཁྲིམས་ཀྱི་བར་ཆད་དང་། རང་གི་དགེ་སྦྱོང་གི་ཚུལ་གྱི་བར་ཆད་ཀྱི་རྐྱེན་
དང་ལྡན་པ་ལ་ལྟུང་བ་མེད་པའོ། །དང་པོ་ནི། དགེ་སློང་གི་བཅས་པ་འགའ་ཞིག་བསྲུངས་ན་
ནི་རང་གི་སྲོག་གི་བར་ཆད་དུ་འགྱུར་ལ། དེ་མ་བསྲུངས་པར་ཀློད་ན་ནི་རང་གི་སྲོག་གི་བར་
ཆད་དུ་མི་འགྱུར་ན། རང་གི་སྲོག་གི་བར་ཆད་སྤང་བའི་ངོར་ཆང་འཐུང་བ་ལ་སོགས་པ་
 

འགའ་རེ་ཙམ་མ་གཏོགས་པ་བཅས་པའི་ཁ་ན་མ་ཐོ་བའི་ཐ་སྙད་ཀྱིས་བརྗོད་པ་ཐམས་ཅད་
གནང་སྟེ། ཕྲན་ཚེགས་ལས། རང་བཞིན་གྱི་ཁ་ན་མ་ཐོ་བ་དང་བཅས་པ་མཐའ་དག་མ་
གཏོགས་པ་གཞན་དག་གིས་ནད་པ་བསྐྱང་བར་བྱའོ་ཞེས་གསུངས་ལ། དེའི་འགྲེལ་པ་
ལས། རང་བཞིན་གྱི་ཁ་ན་མ་ཐོ་བ་སྟེ། སྲོག་གཅོད་པ་ལ་སོགས་པ་དང་། ཆང་འཐུང་བ་མ་
གཏོགས་པ་དེ་ལས་གཞན་པས་ནད་པ་བསྐྱང་བར་བྱའོ་ཞེས་བཤད་དོ། །རིགས་པས་ཀྱང་
བཅས་པ་དེ་བསྲུང་བ་བས་རང་གི་སྲོག་གི་བར་ཆད་བསྲུང་བ་དགག་དགོས་ཆེ་བའི་ཕྱིར་རོ། །
གཉིས་པ་ཚུལ་ཁྲིམས་ཀྱི་བར་ཆད་ཀྱི་རྐྱེན་དང་ལྡན་པ་ལ་ལྟུང་བ་མེད་པ་ལ་དངོས་
དང་། ཞར་ལ་བྱུང་བ་ལའོ། །དང་པོ་ནི། དགེ་སློང་གི་བཅས་པ་འགའ་ཞིག་བསྲུང་བ་དང་།
རང་བཞིན་གྱི་ཁ་ན་མ་ཐོ་བ་སྲུང་བ་གཉིས་ཐབས་གཞན་མེད་པར་འདོམ་ན། ཆང་འཐུང་བ་
ལ་སོགས་པ་འགའ་རེ་ཙམ་མ་གཏོགས་པ་བཅས་པ་མཐའ་དག་གནང་སྟེ། སྲོག་གི་བར་
ཆད་སྤང་བའི་དོན་དུ་ནི་བཅས་པ་རྣམས་གནང་ལ། སྲོག་གི་བར་ཆད་སྤང་བ་བས་རང་
བཞིན་གྱི་ཁ་ན་མ་ཐོ་བ་སྤངས་པ་དགོས་པ་ཆེ་བའི་ཕྱིར་རོ། །དེ་གང་གིས་གྲུབ་ན་རང་བཞིན་
གྱི་ཁ་ན་མ་ཐོ་བ་སྤོང་བའི་དོན་དུ་སྲོག་གཏོང་བར་གསུངས་པས་གྲུབ་སྟེ། ལུང་ཕྲན་ཚེགས་
ལས། སྲོག་ཉིད་སྤང་གི་སྲོག་ཆགས་བསད་པར་བྱ་བ་མིན་ནོ་ཞེས་གསུངས་སོ། །
གཉིས་པ་ཞར་ལ་བྱུང་བ་ལ་བཞི་སྟེ། རང་བཞིན་གྱི་ཁ་ན་མ་ཐོ་བ་དང་བཅས་འགལ་
གྱི་ཁ་ན་མ་ཐོ་བ་གཉིས་འདོམ་ན་འཇུག་ལྡོག་ཇི་ལྟར་བྱ་བ་དང་། རང་བཞིན་གྱི་ཁ་ན་མ་ཐོ་
བ་ནང་འདོམ་ན་འཇུག་ལྡོག་ཇི་ལྟར་བྱ་བ་དང་། བཅས་འགལ་གྱི་ཁ་ན་མ་ཐོ་བ་ནང་འདོམ་
ན་འཇུག་ལྡོག་ཇི་ལྟར་བྱ་བ་དང་། བཅས་པ་ཆེ་ཆུང་དང་དགག་དགོས་ཆེ་ཆུང་འབྲེལ་ལམ་མ་
འབྲེལ་བསམ་པའོ། །དང་པོ་ནི། དཔེར་ན་དགེ་སློང་གིས་བུ་ལོན་མ་གཞལ་ན་མ་བྱིན་ལེན་
གྱི་ཕམ་པར་འགྱུར་བ་དེ་སྤང་བའི་ཕྱིར་ཉོ་ཚོང་བྱས་པ་ལ་ཉེས་པ་མེད་པ་ལྟ་བུ་སྟེ། འོད་ལྡན་
རྩ་བ་ལས། རྙེད་འདོད་ཉོ་དང་འཚོང་ལ་སོགས་མི་བྱ། །དགོས་པའི་འབྲེལ་བ་ཡོད་ན་ཉེས་
 

པ་མེད་ཅེས་གསུངས་སོ། །ཉེས་པ་མེད་པ་ཙམ་དུ་མ་ཟད་ཀྱི་སྒྲུབ་དགོས་སུ་ཡང་གསུངས་
སོ༑ །དགེ་སློང་མའི་རྣམ་འབྱེད་ལས། ཡུལ་གཞན་གྱི་སྦྱོར་བས་སྔ་མས་རྒྱུད་སྦྱང་བར་བྱའོ་
ཞེས་སྒྲུབ་ཚིག་ཏུ་གསུངས་སོ། །ཁ་ན་མ་ཐོ་བ་གཉིས་འདོམ་ཞིང་དགག་དགོས་ཆེ་ཆུང་ཡོད་
པ་གཞན་ལ་ཡང་དེ་བཞིན་དུ་སྦྱར་བར་བྱའོ། །གལ་ཏེ་ཁ་ན་མ་ཐོ་བ་གཉིས་འདོམ་ཞིང་
དགག་བྱ་ཆེ་ཆུང་ཡོད་ན་དགག་བྱའི་ཆ་ནས་གཉིས་ཀ་སྤོང་ལ། དགོས་པའི་ཆ་ནས་གཉིས་
ཀ་སྒྲུབ་བོ་སྙམ་ན། དགག་བྱའི་ཆ་ནས་ནི་དགག་བྱ་ཆུང་ངུ་ལ་འཛེམ་འཛེམ་ནས་དགག་བྱ་
ཆེན་པོས་རྒྱུད་ལ་གོས་པར་འགྱུར་ལ། དགོས་པའི་ཆ་ནས་ནི་དགོས་པ་ཆུང་ངུ་བསྒྲུབས་
བསྒྲུབས་ནས་དགོས་པ་ཆེན་པོ་དེ་ཉིད་ཉམས་པར་འགྱུར་བའི་ཕྱིར་རོ། །ཐབས་གཞན་
མེད་པར་འདོམ་ཡང་གཉིས་ཀ་ལ་ལྡོག་འཇུག་བྱེད་དགོས་ན། སངས་རྒྱས་ཀྱི་བསྟན་པ་
འདི་སྒྲུབ་པར་མི་ནུས་པ་ལ་བཅས་པ་བཞག་པར་ཐལ་པ་ལས། འོད་ལྡན་དུ་མདོ་དྲངས་པ་
ལས་ཆལ་སྔ་བ་བཅོམ་ལྡན་འདས་ཀྱིས་ཆོས་བསྟན་པ་ནི་སྒྲུབ་པར་ནུས་པ་དང་བཅས་པ་
ཡིན་ནོ་ཞེས་གསུངས་སོ། །
གཉིས་པ་རང་བཞིན་གྱི་ཁ་ན་མ་ཐོ་བ་ནང་འདོམ་ན་འཇུག་ལྡོག་ཇི་ལྟར་བྱ་བ་ནི། མི་
གསོད་པ་དང་དུད་འགྲོ་གསོད་པ་དང་བདག་ཉིད་གསོད་པ་དང་གསུམ་འདོམ་པ་ལྟ་བུ་ལ།
ཁ་ཅིག་ན་རེ། རང་བཞིན་གྱི་ཁ་ན་མ་ཐོ་བ་ཆེ་བའི་ངོར་ཆུང་བ་གནང་སྟེ། ཆུང་བ་དེ་བཤགས་
པས་ཆོག་པའི་ཕྱིར་ཟེར་བ་ནི་འགལ་བ་སྟེ། བཤགས་པ་བྱེད་དགོས་བྱུང་ན་གནང་བ་ཡིན་
པ་ཉམས་སོ། །རང་བཞིན་གྱི་ཁ་ན་མ་ཐོ་བ་ཆོས་ཅན། ཆེ་བའི་ངོར་ཆུང་བ་གནང་བ་མེད་དེ།
སྲོག་ལ་བབ་ཀྱང་གནང་བ་གཞི་མ་གྲུབ་པའི་ཕྱིར་རོ། །རྟགས་གཞུང་གིས་གྲུབ་སྟེ། ལྔ་
ཕྲུགས་ཀྱི་ཊཱིཀ་ལས་བཤད་དོ། །དེའི་ཚེ་བདག་ཉིད་གསོད་དུ་འཇུག་ན་ཡང་དགེ་སློང་བདག་
ཉིད་གསོད་པའི་ཉེས་པ་ལྕི་བར་འགྱུར་རོ་ཞེ་ན། བདག་ཉིད་སྲོག་འབད་པས་དོར་ན་ཉེས་
པ་ལྕི་བ་དེ་ལྟར་འགྱུར་ཡང་། ཡལ་བར་འདོར་ན་དེ་ལྟར་མི་འགྱུར་ཏེ། ཚུལ་ཁྲིམས་བསྲུང་
 

བར་འདོད་པ་ལ་སེམས་པ་ཞུགས་པ་ཡིན་གྱི་བདག་ཉིད་གསོད་པར་འདོད་པ་ལ་སེམས་པ་
ཞུགས་པ་མ་ཡིན་པའི་ཕྱིར་རོ། །རང་བཞིན་གྱི་ཁ་ན་མ་ཐོ་བ་ལ་གནང་བ་གཏན་ནས་མེད་
ན་འོ་ན་སྲོག་གཅོད་པ་ལ་སོགས་པའི་སྐབས་སུ་ལུང་རྣམ་འབྱེད་ལས་སྨྱོས་པ་དང་སེམས་
འཁྲུགས་པ་དང་ཚོར་བ་དག་གིས་ཉེན་པ་ལ་ལྟུང་བ་མེད་དོ་ཞེས་གསུངས་པ་དེ་ཅི་ཞེ་ན།
ལྟུང་བ་མེད་དོ་ཞེས་གསུངས་ཀྱང་གནང་བ་ནི་མ་ཡིན་ཏེ། སྨྱོ་བ་ལ་སོགས་པ་ནི་བཅས་པའི་
རྟེན་མ་ཡིན་པའི་ཕྱིར་གནང་བའི་བཅས་པ་མེད་དོ། །
གཉིས་པ་བཅས་འགལ་གྱི་ཁ་ན་མ་ཐོ་བ་ནང་འདོམ་ན་ལྡོག་འཇུག་ཇི་ལྟར་བྱ་བ་ནི།
དྲི་བ་གསུམ་ལས། དྲི་བ་དང་པོ་ནི་བཅས་པ་ཆེ་བའི་ངོར་ཆུང་བ་གནང་ངམ་མ་གནང་ཞེས་
འདྲི་ན། བཅས་པ་ཆེ་བའི་ངོར་ཆུང་བ་གནང་བའི་ངེས་པ་མེད་བཅས་པ་ཆུང་བའི་ངོར་ཆེ་བ་
གནང་བའང་ཡོད་པའི་ཕྱིར་ཏེ། དབྱར་འདྲལ་བའི་ཉེས་བྱས་སྤང་བའི་ཕྱིར་ནུབ་ལྷག་ལྟུང་
བྱེད་ཀྱི་བཅས་པ་གནང་བའི་ཕྱིར་རོ། །དེ་ནི་དགེ་ཚུལ་ལ་སྡིག་ལྟ་འབྱུང་བ་སྤང་བའི་ངོར་
གནང་བ་ཡིན་ནོ་ཞེ་ན། མ་ཡིན་ཏེ་སྡིག་ལྟ་སྤང་བ་ནི་དབྱར་གྱི་ཚུལ་དྲལ་ཏེ་གནས་གཞན་དུ་
ཕྱིན་པས་འགྲུབ་ཀྱང་དེར་འགྲོ་བ་མ་གནང་བའི་ཕྱིར་རོ། །དྲི་བ་གཉིས་པ་ནི། བཅས་པ་
མཉམ་པོ་ལ་བྱ་བ་དེ་འབྲེལ་གྱི་དགག་དགོས་ཆེ་བའི་ངོར་ཆུང་བ་གནང་ངམ་མ་གནང་ཞེས་
འདྲི་ན། གནང་བར་ངེས་ཏེ། བཅས་པ་མཐའ་དག་དགག་དགོས་ལ་བལྟོས་པའི་ཕྱིར་རོ། །
དྲི་བ་གསུམ་པ་ནི། བྱ་བ་དེ་འབྲེལ་གྱི་དགག་དགོས་མཉམ་པ་ལ་བཅས་པ་ཆེ་བའི་ངོར་ཆུང་
བ་གནང་ངམ་མ་གནང་ཞེས་འདྲི་ན་གནང་བར་ངེས་ཏེ། བྱ་བ་དེ་འབྲེལ་གྱི་དགག་དགོས་
མཉམ་ཡང་། བཅས་པ་ཆེ་ཤོས་དེ་བཅས་པ་རྣམ་འཇོག་དགག་དགོས་ཆེ་བའི་ཕྱིར་རོ། །
བཞི་པ་བཅས་པ་ཆེ་ཆུང་དང་དགག་དགོས་ཆེ་ཆུང་འབྲེལ་ལམ་མ་འབྲེལ་བསམ་པ་ནི་ཁ་
ཅིག་ན་རེ་དེ་གཉིས་འབྲེལ་བའི་ངེས་པ་མེད་དེ། དགག་བྱ་ཆེ་ལ་བཅས་པ་ཆུང་བ་ཡོད་པའི་
ཕྱིར་དང་། དགག་བྱ་ཆུང་ལ་བཅས་པ་ཆེ་བའང་ཡོད་པའི་ཕྱིར་ཏེ། དེ་བཞིན་གཤེགས་པ་
 

ལ་ངན་སེམས་ཀྱིས་ཁྲག་ཕྱུང་བ་དང་འཁོར་ལོའི་དབྱེན་བྱས་ན། དགག་བྱ་ཆེ་སྟེ་སྡིག་པ་
མཚམས་མེད་བྱུང་ཡང་། བཅས་པ་ཆུང་སྟེ་ལྟུང་བ་ན་སྨད་དུ་བཅས་པའི་ཕྱིར་དང་དགེ་སློང་
མའི་འཆབ་པའི་ཕམ་པ་ལ་དགག་བྱ་དེ་སྙེད་ཆེ་རྒྱུ་མེད་ཀྱང་བཅས་པ་ཆེ་སྟེ་ཕམ་པར་བཅས་
པའི་ཕྱིར་ཞེས་ཟེར་རོ། །དེ་ཡང་ངན་སེམས་ཀྱིས་ཁྲག་ཕྱུང་བ་དང་དགེ་འདུན་གྱི་དབྱེན་
བྱས་ན། བྱ་བ་དེ་འབྲེལ་གྱི་དགག་བྱ་ཆེའང་། བཅས་པ་རྣམ་འཇོག་གི་དགག་བྱ་ཆེ་བར་མ་
གྲུབ་སྟེ། དེ་དག་བྱེད་པ་འབྱུང་རིང་འབྲེལ་ཆུང་དགག་བྱ་གནས་སྐབས་ཀྱི་སྒོ་ནས་མི་རྫོགས་
པའི་ཕྱིར་རོ། །འཆབ་པའི་ཕམ་པ་ལ་བྱ་བ་དེ་འབྲེལ་གྱི་དགག་བྱ་ཆེ་བར་མ་ངེས་ཀྱང་།
བཅས་པ་རྣམ་འཇོག་གི་དགག་བྱ་ཆེ་བ་ཡིན་ཏེ། བུད་མེད་འཆབ་པའི་སྲེད་པ་ཤས་ཆེ་ཞིང་
དགེ་སློང་མ་རྣམས་ཕན་ཚུན་ཕམ་པ་འཆབ་རེས་བྱེད་ཅིང་། མཚང་གྲོགས་སུ་གྱུར་ནས་
དགེ་འདུན་པ་རྣམས་ཚུལ་ཁྲིམས་མི་དག་པའི་དགག་བྱ་ཆེས་ཆེ་བ་ཡོད་པའི་ཕྱིར་རོ། །འོ་ན་
གང་ཞེ་ན། བྱ་བ་དེ་འབྲེལ་གྱི་དགག་དགོས་ཆེ་ཆུང་དང་བཅས་པ་ཆེ་ཆུང་དང་བཅས་པ་ཆེ་
ཆུང་འབྲེལ་བའི་ངེས་པ་མེད་པས། བཅས་པ་རྣམ་པར་འཇོག་བྱེད་ཀྱི་དགག་དགོས་ཆེ་ཆུང་
དང་བཅས་པ་ཆེ་ཆུང་འབྲེལ་པར་ངེས་ཏེ། བཅས་པ་རྣམ་འཇོག་གི་དགག་བྱ་ཆེ་ན་བཅས་
པ་ཆེ་ལ། དགག་བྱ་དེ་ཆུང་ན་བཅས་པ་ཡང་ཆུང་སྟེ། མི་དང་མི་མིན་དང་དུད་འགྲོ་བསད་
པ་ལ་བཅས་པ་ཆེ་ཆུང་དུ་རྣམ་པར་བཞག་པ་བཞིན་ནོ། །
གསུམ་པ་རང་གི་དགེ་སྦྱོང་གི་ཚུལ་གྱི་བར་ཆད་ཀྱི་རྐྱེན་དང་ལྡན་པ་ལ་ལྟུང་བ་མེད་
པ་ནི། བྱིན་ལེན་ལ་སོགས་པའི་བཅས་པ་འགའ་ཞིག་བསྲུང་བ་དང་། དབེན་པར་གནས་ཏེ་
བདག་མེད་བསྒོམས་ན་རང་གི་རྒྱུད་ལ་ལམ་གོང་མ་སྐྱེ་ངེས་པ་སྟེ། དེ་གཉིས་ཐབས་གཞན་
མེད་པར་འདོམ་ན། ཆང་འཐུང་བ་ལ་སོགས་པ་འགའ་རེ་མ་གཏོགས་པ་བཅས་པ་རྣམས་
གནང་སྟེ། རང་གི་ཚུལ་ཁྲིམས་ཀྱི་བར་ཆད་སྤང་བའི་དོན་དུ་བཅས་པ་རྣམས་གནང་བ་ནི་
སྔར་བསྟན་ཟིན་ལ། ཚུལ་ཁྲིམས་བསྲུང་བ་དེའང་ལམ་གོང་མ་རྒྱུད་ལ་སྐྱེ་བ་དེའི་དོན་དུ་
 

བསྲུང་བ་ཡིན་པའི་ཕྱིར་ན། བཅས་པ་དེ་སྲུང་བ་བས་རང་གི་ལམ་གོང་མ་སྐྱེ་བའི་བར་ཆད་
སྤངས་པ་དེ་དགོས་པ་ཆེ་བའི་ཕྱིར་རོ་ཞེས་གསུངས་སོ། །དེའང་དགོན་པ་བས་ཆོས་གོས་
དང་ཞག་དྲུག་འབྲལ་དུ་གནང་བ་ལྟ་བུའོ། །
གཉིས་པ་གཞན་གྱི་གཙོ་བོའི་བར་ཆད་ཀྱི་རྐྱེན་དང་ལྡན་པ་ལ་ལྟུང་བ་མེད་པ་ལ་
གསུམ་སྟེ། གཞན་གྱི་སྲོག་གི་བར་ཆད་དང་། གཞན་གྱི་ཚུལ་ཁྲིམས་ཀྱི་བར་ཆད་དང་།
གཞན་གྱི་དགེ་སྦྱོང་གི་ཚུལ་གྱི་བར་ཆད་ཀྱི་རྐྱེན་དང་ལྡན་པ་ལ་ལྟུང་བ་མེད་པའོ། །དང་པོ་
གཞན་གྱི་སྲོག་གི་བར་ཆད་ཀྱི་རྐྱེན་དང་ལྡན་པ་ལ་ལྟུང་བ་མེད་པ་ནི། དགེ་སློང་གིས་བཅས་
པ་འགའ་ཞིག་བསྲུངས་ན་ནི་གཞན་གྱི་སྲོག་ཆད་པ་མི་སྐྱོབ་ལ། བཅོས་པ་དེ་མ་བསྲུངས་
པར་དྲལ་ན་གཞན་གྱི་སྲོག་ཆད་པ་སྐྱོབ་པར་འགྱུར་ན། ཆང་འཐུང་བ་ལ་སོགས་པ་འགའ་
རེ་མ་གཏོགས་པ་བཅས་པ་རྣམས་གནང་སྟེ། བུད་མེད་ཆུས་ཁྱེར་བ་བཟུང་བའི་ཕྱིར་རེག་ཏུ་
གནང་སྟེ། སྙིང་བརྩེ་བས་སྡུག་བསྔལ་ལས་ཐར་བར་བྱ་བ་ལ་ནི་ལྟུང་བ་མེད་དེ་ཞེས་
གསུངས་པ་ལྟ་བུའོ། །རིགས་པས་ཀྱང་བཅས་པ་དེ་བསྲུངས་པ་བས་གཞན་གྱི་སྲོག་གི་བར་
ཆད་བསྲུངས་པ་དེ་དགོས་པ་ཆེ་བའི་ཕྱིར་རོ། །འདིར་ཁ་ཅིག་ན་རེ་གཞན་གྱི་སྲོག་གི་བར་
ཆད་སྤང་བའི་ངོར་བཅས་པའི་ངེས་པ་མེད་དེ། སྙིང་རྗེ་དང་ལྡན་པའི་སེམས་ཀྱིས་ན་ཉེས་
བྱས་སོ་ཞེས་པ་དང་། མའི་རྣམ་འབྱེད་ལས། བུད་མེད་སྐྱོན་གསུམ་ལྡན་རབ་ཏུ་བྱུང་བ་
དགེ་འདུན་ལྷག་མའི་ལྟུང་བར་བཅས་པའི་ཕྱིར་ཞེས་ཟེར་རོ། །སྔ་མ་ནི་སྙིང་རྗེ་དང་ལྡན་
པའི་རྐུ་སེམས་ཀྱིས་ན་ཉེས་བྱས་ཞེས་བསྟན་པ་ཡིན་ལ། རྐུ་སེམས་རང་བཞིན་གྱི་ཁ་ན་མ་
ཐོ་བ་སྟེ། གཞན་གྱི་སྲོག་གི་བར་ཆད་སྤང་བའི་ངོར་རང་བཞིན་གྱི་ཁ་ན་མ་ཐོ་བ་མ་གནང་
ཡང་འདིར་བཅས་པ་རྣམས་གནང་བ་དང་འགལ་བ་མེད་དེ། ཕྱི་མ་ནི་བུད་མེད་སྐྱོན་གསུམ་
ལྡན་དེ་རབ་ཏུ་ཕྱུང་ཡང་བུད་མེད་དེའི་སྲོག་གི་བར་ཆད་མི་སྤངས་ཤིང་བསྟན་པ་ལ་རྨ་འབྱིན་
པའི་དགག་བྱ་ཡོད་པ་སྟེ། བུད་མེད་དེ་རབ་ཏུ་བྱུང་ཡང་དེའི་སྲོག་གི་བར་ཆད་མི་སྤོངས་ཏེ་
 

ཕྱིས་བཙུན་མོ་ཕྲེང་ལྡན་མ་ལ་སྐྱབས་སུ་སོང་བར་གསུངས་སོ། །
གཉིས་པ་གཞན་གྱི་ཚུལ་ཁྲིམས་ཀྱི་བར་ཆད་ཀྱི་རྐྱེན་དང་ལྡན་པ་ལ་ལྟུང་བ་མེད་པ་
ནི༑ དགེ་སློང་གིས་བཅས་པ་འགའ་ཞིག་བསྲུང་བ་དང་། གཞན་རྒྱུད་སྡིག་པས་གོས་པར་
འགྱུར་བ་གཉིས་ཐབས་གཞན་མེད་པར་འདོམ་ན། ཆང་འཐུང་བ་ལ་སོགས་པ་འགའ་རེ་མ་
གཏོགས་པ་བཅས་པ་རྣམས་གནང་སྟེ། དབྱར་ཕྱི་མ་ཟླ་བ་གཉིས་ལ་བབ་པ་ན། དགེ་སློང་
སྡིག་ཅན་གྱིས་རང་གི་དགེ་ཚུལ་སུན་འབྱིན་པའམ་སྡིག་ཏོ་ལ་འགོད་པར་གྱུར་ན་དེ་དགག་
པའི་ཕྱིར་ནུབ་ལྷག་པར་ཉལ་བ་གནང་བ་ལྟ་བུའོ། །རིགས་པས་ཀྱང་བཅས་པ་དེ་བསྲུངས་
པ་བས་གཞན་གྱི་ཚུལ་ཁྲིམས་ཀྱི་བར་ཆད་སྤངས་པ་དེ་དགོས་པ་ཆེ་བའི་ཕྱིར་ཞེས་གསུངས་
སོ༑ ༑ །
གསུམ་པ་གཞན་གྱི་དགེ་སྦྱོང་གི་རྐྱེན་དང་ལྡན་པ་ལ་ལྟུང་བ་མེད་པ་ནི་བཙུན་མོའི་
འཁོར་དུ་ནུབ་མོ་མི་གནས་པ་ལྟ་བུའི་བཅས་པ་འགའ་ཞིག་བསྲུང་བ་དང་། དེར་ནུབ་མོ་
གནས་ཏེ་ཆོས་བསྟན་ན་བཙུན་མོ་ལ་མཐོང་ལམ་སྐྱེ་བ་ལྟ་བུ་སྟེ། དེ་གཉིས་ཐབས་གཞན་
མེད་པར་འདོམ་པ་ན། ཆང་འཐུང་བ་ལ་སོགས་པ་འགའ་རེ་ཙམ་མ་གཏོགས་པ་བཅས་པ་
རྣམས་གནང་སྟེ། ཤཱ་རིའི་བུས་བཙུན་མོ་དཔལ་ལྡན་མལ་མཚན་ཐོག་ཐག་ཆོས་བསྟན་པས་
བཙུན་མོས་མཐོང་ལམ་ཐོབ་པ་ལྟ་བུའོ། །རིགས་པས་ཀྱང་བཅས་པ་བསྲུངས་པ་བས་
གཞན་གྱི་ལམ་གོང་མ་སྐྱེ་བའི་བར་ཆད་སྤངས་པ་དེ་དགོས་པ་ཆེ་བའི་ཕྱིར་རོ་ཞེས་གསུངས་
སོ༑ ༑
གཉིས་པ་གཙོ་བོ་མ་ཡིན་པའི་བར་ཆད་ལ་གསུམ་སྟེ། ལུས་ཀྱི་བར་ཆད་དང་། ལོངས་
སྤྱོད་ཀྱི་བར་ཆད་དང་། བསོད་ནམས་ཀྱི་བར་ཆད་ཀྱི་རྐྱེན་དང་ལྡན་པ་ལ་ལྟུང་བ་མེད་པའོ། །
དང་པོ་ནི། བཅས་པ་འགའ་ཞིག་བསྲུངས་ན་རང་ངམ་གཞན་གྱི་ལུས་ཆུད་ཟོས་སུ་འགྱུར་བ་
དེ་མི་སྤོང་ལ། མ་བསྲུངས་ན་དེ་སྤོང་བ་ལྟ་བུ་སྟེ། དེ་གཉིས་ཐབས་གཞན་མེད་པར་འདོམ་པ་
 

 
ན། དེ་གཉིས་དགག་དགོས་གང་ཆེ་བརྟགས་ཏེ་བཅས་པ་བསྲུངས་པ་དགོས་པ་ཆེ་ན་མི་
གནང་ལ། ལུས་ཀྱི་བར་ཆད་སྤངས་པ་དེ་དགོས་པ་ཆེ་ན་གནང་སྟེ། ནད་པའམ་ནད་གཡོག་
མར་མེ་ལ་སོགས་པའི་སྣང་བ་ལྟ་བུའོ། །གཉིས་པ་ལོངས་སྤྱོད་ཀྱི་བར་ཆད་ཀྱི་རྐྱེན་དང་
ལྡན་པ་ལ་ལྟུང་བ་མེད་པ་ནི། བཅས་པ་འགའ་ཞིག་བསྲུངས་ན་རང་ངམ་གཞན་གྱི་ལོངས་
སྤྱོད་ཆུད་ཟོས་སུ་འགྱུར་བ་དེ་མི་སྤོངས་ལ། མ་བསྲུངས་ན་སྤངས་པ་ལྟ་བུ་སྟེ། དེ་གཉིས་
ཐབས་གཞན་མེད་པར་འདོམ་པ་དེ་དག་དགག་དགོས་གང་ཆེ་བརྟགས་ཏེ། བཅས་པ་
བསྲུང་བ་དགོས་པ་ཆེ་ན་མི་གནང་ལ། ལོངས་སྤྱོད་ཀྱི་བར་ཆད་སྤངས་པ་དེ་དགོས་པ་ཆེ་ན་
བཅས་པ་དེ་གནང་བས་ཏེ། འཇིགས་པར་གྱུར་ན་རང་ལ་མི་གནོད་ན་དགེ་འདུན་གྱི་དང་
མཆོད་རྟེན་གྱི་དབྱིག་དང་གསེར་སྦས་ནས་སམ་ཁྱེར་ཏེ་འགྲོ་བར་བྱའོ་ཞེས་གནང་བ་ལྟ་
བུའོ། །གསུམ་པ་བསོད་ནམས་ཀྱི་བར་ཆད་ཀྱི་རྐྱེན་དང་ལྡན་པ་ལྟུང་བ་མེད་པ་ནི། བཅས་
པ་འགའ་ཞིག་བསྲུངས་ན་རང་ངམ་གཞན་གྱི་བསོད་ནམས་དེ་མི་འགྲུབ་ལ། མ་བསྲུངས་
ན་བསོད་ནམས་དེ་འགྲུབ་པ་ལྟ་བུ་སྟེ། དེ་གཉིས་ཐབས་གཞན་མེད་པར་འདོམ་པ་ན་དེ་
གཉིས་གང་གལ་ཆེ་བརྟགས་ཏེ། བཅས་པ་བསྲུང་བ་དགོས་པ་ཆེ་ན་མི་གནང་ལ། བསོད་
ནམས་ཀྱི་བར་ཆད་སྤངས་པ་དེ་དགོས་པ་ཆེ་ན་གནང་སྟེ། དཀོན་མཆོག་མཆོད་པའི་དོན་དུ་
གླུ་བླང་དུ་གནང་བ་དང་སྦྱིན་བདག་བསོད་ནམས་འདོད་པས་རྐང་པ་གཉིས་ལ་ལུས་བསྐུད་
པ་བསྟེན་པར་བྱའོ། །ཞེས་གསུངས་པ་ལྟ་བུའོ། །བཞི་པ་སྒྲུབ་པར་མི་ནུས་པ་ཕྱོགས་ཅིག་
ལ་ཞུགས་པ་ལ་ལྟུང་བ་མེད་པ་ལ་གསུམ་སྟེ། ཤེས་པ་ལ་རང་དབང་མེད་པས་སྒྲུབ་པར་མི་
ནུས་པ་ལ་ལྟུང་བ་མེད་པ་དང་། བྱ་དཀའ་བས་སྒྲུབ་པར་མི་ནུས་པ་ལ་ལྟུང་བ་མེད་པ་དང་།
ལྟུང་བ་ནས་འདོམ་པར་སྒྲུབ་པར་མི་ནུས་པ་ལ་ལྟུང་བ་མེད་པའོ། །དང་པོ་ནི། སྨྱོ་བ་ལ་
སོགས་པ་ལ་ལྟུང་བ་མེད་པ་སྟེ། སྔར་བཤད་ཟིན་ཏོ། །
གཉིས་པ་ནི། མཐའ་འཁོབ་ཏུ་དགེ་སློང་བཅུ་བཙལ་དུ་མེད་ན་ལྔའི་ཚོགས་ཀྱིས་
 

བསྙེན་རྫོགས་བྱེད་པ་གནང་བ་ལྟ་བུའོ། །གསུམ་པ་ནི། བཅས་པ་མཉམ་ཞིང་དགག་
དགོས་ཀྱང་མཉམ་པོ་གཉིས་འདོམ་ན་བཅས་པ་གཅིག་མ་བསྲུངས་པ་ལ་ལྟུང་བ་མེད་པ་སྟེ།
དགེ་སློང་མས་ཉིན་མོ་འབྲལ་བ་དང་དགེ་སློང་མས་གཅིག་པུ་ལམ་དུ་འགྲོ་བ་གཉིས་ཐབས་
གཞན་མེད་པར་འདོམ་ན། གཅིག་པུ་ལམ་དུ་འགྲོ་བ་ལ་ཉེས་པ་མེད་པ་ལྟ་བུའོ། །གཉིས་
པ་ཡན་ལག་གི་དོན་ནི་རྐུ་བར་གཏན་ནས་མ་བསམ་པའི་རྫས་ཁྱེར་བ་ལ་མ་བྱིན་ལེན་གྱི་
ལྟུང་བ་རྣམ་བཞག་སྔར་མེད་གསར་དུ་བསྐྱེད་པ་མེད་དེ། རྐུ་སེམས་མེད་པའི་ཕྱིར་རོ། །
འདི་ནི་ཞུ་བ་ལས། དགེ་སློང་གིས་རྐུ་སེམས་ཀྱིས་གདང་བུ་བཅོས་པ་དེར་ཆོས་གོས་ཀྱང་
མཆིས་ན་ཅིར་འགྱུར་ན་ཆོས་གོས་ཀྱིས་གདང་བུའི་རིན་ཐང་བརྩི་བར་བྱའོ་ཞེས་གསུངས་
སོ༑ །རང་དང་བན་བ་དང་ཡིད་བཅུགས་པའི་སེམས་དག་གིས་ཞེས་པའི་ཊི་ཀ་ལས་རང་གི་
སེམས་ལ་སོགས་པ་དེ་དག་གིས་རྐུ་སེམས་མེད་པར་ཞེས་པ་དང་།
སྐབས་འདིར་རྣམ་འབྱེད་ལས་ཀྱང་རྐུ་སེམས་ཉེ་བར་གནས་པར་མ་གྱུར་པ་སྟེ་ཞེས་
བཤད་དོ། །རྐུ་སེམས་མེད་པར་ཞེས་སྨོས་མི་དགོས་ཏེ། རང་གི་རྫས་ལ་རྐུ་སེམས་མི་སྲིད་
པའི་ཕྱིར་རོ་ཞེ་ན། མ་ཡིན་ཏེ་ཊི་ཀ་ལས་རང་གི་རྫས་གཞན་གྱི་ལག་ཏུ་བཅོལ་བ་ལ་བསྐྱིན་
པ་འཇལ་དུ་གཞུག་སྙམ་ནས་ཕྱིས་རྐུ་སེམས་ཀྱིས་བརྐུ་བར་བྱེད་པ་ཡོད་པས་ཞེས་པ་དང་།
རྣམ་འབྱེད་ལས། དགེ་སློང་གིས་རང་གི་ལྷུང་བཟེད་དང་ཆོས་གོས་ཀྱང་རྐུ་སེམས་ཀྱིས་
ལེན་ན་སྦོམ་པོར་འགྱུར་ཞེས་གསུངས་སོ། །གཞན་ལ་གོ་བར་བྱས་ཏེ་ཞེས་པ་ནི་རྫས་འདི་
བདག་གིས་བཀུར་ཞེས་གོ་བར་བྱ་བ་འདི་ནི་སྐབས་འདི་བདག་གིས་བཀུར་རོ་ཞེས་གཞན་
ལ་གོ་བར་བྱ་བ་དང་། བསོད་ནམས་འདོད་པས་རྐང་པ་གཉིས་ལ་ལུས་བསྐུ་བའི་དྲིས་
བསྐུད་པ་བསྟན་པར་བྱའོ་ཞེས་གསུངས་པ་ལྟ་བུའོ། །བཞི་པ་སྒྲུབ་པར་མི་ནུས་པ་ཕྱོགས་
གཅིག་ལ་ཞུགས་པ་ལ་ལྟུང་བ་མེད་པ་ལ་གསུམ་སྟེ། ཤེས་པ་ལ་རང་དབང་མེད་པས་སྒྲུབ་
པར་མི་ནུས་པ་ལ་ལྟུང་བ་མེད་པ་དང་། འདི་ནི་སྐབས་འདིའི་ལུང་རྣམ་འབྱེད་ཀྱི་དཔེ་ཁ་
 

ཅིག་ནས་མ་གསུངས་ཀྱང་རང་དགར་སྨྲས་པ་མ་ཡིན་ཏེ་ལུང་གཞན་ལས་གཞན་ལ་གོ་བར་
བྱའོ་ཞེས་འབྱུང་བའི་ཕྱིར་རོ། །ཞེས་ཊཱི་ཀ་ལས་བཤད་དོ། །ལུང་གཞན་ལས་འབྱུང་ཞེས་
གསུངས་ན། ལུང་གང་ལས་འབྱུང་ཞེ་ན། ལུང་གཅིག་ལས་འཕྲོས་པ་ལས་གསུངས་ཤིང་།
ལུང་རྣམ་འབྱེད་ལས་ཀྱང་རྒྱུ་ལྔས་ནི་ལྟུང་བ་མེད་དོ། །ལྔ་གང་ཞེ་ན། རང་གི་འདུ་ཤེས་ཀྱིས་
ལེན་པ་དང་། རེ་ཞིག་གི་འདུ་ཤེས་ཀྱིས་ལེན་པ་དང་། ཡིད་གཅུགས་པའི་འདུ་ཤེས་ཀྱིས་ལེན་
པ་དང་། ལེན་པ་ན་གཞན་ལ་གོ་བར་བྱེད་པ་དང་། རྐུ་སེམས་ཉེ་བར་གནས་པར་མ་གྱུར་
པ་སྟེ། རྒྱུ་དེ་ལྔས་ལྟུང་བ་མེད་དོ་ཞེས་གསུངས་སོ། །རྐུ་སེམས་མེད་པ་སྔར་བཤད་མ་ཐག་
པ་དེ་དག་ལས་གཞན་ཞུ་བ་ལས་དགེ་སློང་གིས་དགེ་སློང་ལ་ཆེ་གེ་མོའི་ཡོ་བྱད་དེ་དག་རྐུས་
ཤིག་ཅེས་བསྒོ་བ་ན། འོན་ཏེ་འདི་སྙམ་དུ་འདི་ནི་དེའིའོ་སྙམ་ན་ལེན་པ་པོ་ལ་ལྟུང་བར་མི་
འགྱུར་གྱི་ཞེས་གསུངས་པ་ལྟ་བུའོ། །བསམ་པ་རྣམ་དག་སྙིང་རྗེས་སྦྱོར་བ་རྣམ་དག་རྫུ་
འཕྲུལ་གྱིས་ཕྲོགས་ན་མ་བྱིན་ལེན་གྱི་ལྟུང་བ་མེད་པ་སྟེ། རྐུ་སེམས་མེད་པའི་ཕྱིར་རོ། །
དེའང་སྒོམ་བྱུང་གི་རྫུ་འཕྲུལ་ཡིན་པས་གྲུབ་བོ་གཙོ་བོ་མ་ཡིན་པའི་སེལ་བ་ལ་ན་སྨད་པ་ནི།
ཐམས་ཅད་དུ་སྦྱོར་བ་ལ་ནི་ཉེས་བྱས་སོ། །ཞེས་པ་ལ་སོགས་པས་བསྟན་ཏོ། །
འདི་ལ་གཉིས་ལས། དང་པོ་སྤྱིའི་དོན་ཏོ། །དེ་ལ་གཉིས་ལས། དང་པོ་དགོས་པའི་
དོན་ནི། བཅས་པ་གཅིག་གིས་བསྡུས་པའི་ལྟུང་བ་ཆེ་ཆུང་བདེ་བླག་ཏུ་རྟོགས་པ་སྟེ། དེ་ལ་
བརྟེན་ནས་ལྟུང་བ་ཆེ་ཆུང་གི་ཕྱིར་བཅོས་གང་ཡིན་བྱས་པས་ཚུལ་ཁྲིམས་དག་པར་འགྱུར་
བའོ། །གཉིས་པ་བསྡུས་པའི་དོན་ལ་གསུམ་ལས། དང་པོ་བཅས་པ་གཅིག་གིས་བསྡུས་
པའི་གནས་སྐབས་ཀྱི་དབྱེ་བ་ནི་བཞི་སྟེ། བསླབ་པར་བྱ་བ་དང་། སྦྱོར་བའི་སྦྱོར་བ་དང་།
སྦྱོར་བ་དང་དངོས་གཞི་རྫོགས་པའོ། །དང་པོ་ལ་གཉིས་ཏེ། སྐབས་ནས་བྱུང་བའི་བསླབ་
བྱ་དང་། སྐབས་སུ་གཏོགས་པའི་བསླབ་བྱའོ། །དང་པོ་ནི། འཁྲུར་འཇུག་གི་གླེང་གཞིའི་
སྐབས་ནས་བྱུང་བའི་སྦྲུམ་མ་དབེན་པར་བཞག་གོ། །ཞེས་གསུངས་པ་ལྟ་བུའོ། །
 

གཉིས་པ་ལ། གསུམ་ལས། བརྒྱུད་པ་རྒྱུད་འགྲོར་མཐུན་པའི་བསླབ་བྱ་ནི། ཕམ་པ་
དང་པོའི་སྐབས་ནས། མ་སྲུངས་པར་ཉིན་མོ་གློས་ཕབ་སྟེ་གཉིད་ལོག་པར་མི་བྱའོ། །ཞེས་
གསུངས་པ་ལྟ་བུའོ། །སྦྱོར་བ་རྗེས་སྒྲུབ་མཐུན་པའི་བསླབ་བྱ་ནི། བརྡེག་པའི་ལྟུང་བྱེད་ཀྱི་
སྐབས་ནས། ཀ་བ་ལ་བརྡེག་པར་མི་བྱའོ། །ཞེས་གསུངས་པ་ལྟ་བུའོ། །དགག་བྱ་ཉེས་
དམིགས་མཐུན་པའི་བསླབ་བྱ་ནི། མེ་རེག་གི་སྐབས་ནས། སེང་གེ་ལ་རེག་པར་མི་བྱའོ། །
ཞེས་གསུངས་པ་ལྟ་བུའོ། །དེ་ལྟར་བསླབ་བྱ་ལས་འདས་ན་ཉེས་བྱས་བསྐྱེད་དོ། །དེ་ཡང་
བསླབ་བྱའི་སྒྲ་བཤད་ནི། ལྟུང་བ་རྣམ་གཞག་གིས་མི་གོས་པར་བྱ་བའི་དོན་དུ་བསླབ་པར་
བྱ་བ་ཡིན་པས་ན་དེ་ཞེས་བྱ་སྟེ། དེ་ལྟར་བམ་པོ་ལྔ་བཅུ་པ་ལས་བཤད་དོ། །
གཉིས་པ་སྦྱོར་བའི་སྦྱོར་བ་ལ་གཉིས་ཏེ། སྦྱོར་བའི་སྦྱོར་བ་མཚན་ཉིད་པ་དང་།
བཏགས་པ་བའོ། །དང་པོ་ལ་གཉིས་ཏེ། སྦྱོར་བའི་སྦྱོར་བ་སེམས་བསྐྱེད་པ་དང་། སྦྱོར་
བའི་སྦྱོར་བ་ལུས་ངག་ཏུ་གྲུབ་པའོ། །དང་པོ་ནི། ལུས་ངག་ཏུ་མ་གྲུབ་ཀྱང་རྐུ་བར་འདོད་
པའི་བསམ་པ་སྐྱེས་པ་ལྟ་བུའོ། །དེ་ལ་ཉེས་པ་ནི་བསྡམ་བྱ་འབྱུང་སྟེ། འོད་ལྡན་རྩ་བ་ལས།
སེམས་བསྐྱེད་པ་ལ་བསྡམ་བྱ་ཞེས་སོ། །གཉིས་པ་ནི། དགེ་སློང་གིས་རྐུ་བར་འདོད་པས་
ཁྲི་ལས་ལྡང་བ་ནས་གོམ་པ་འདོར་བར་བྱེད་ཅིང་། བརྐུ་བྱའི་རྫས་ལ་ནོམ་ཉུག་མི་བྱེད་པའི་
གནས་སྐབས་ཏེ། ནོམ་པའི་སྔ་རོལ་ཏུ་སྦྱོར་བའི་སྦྱོར་བ་ཉིད་དོ་ཞེས་སོ། །དེ་ལ་ལྟུང་བ་ནི་
ཉེས་བྱས་འབྱུང་སྟེ། ལུང་རྣམ་འབྱེད་ལས། དགེ་སློང་གིས་རྐུ་སེམས་ཀྱིས་ཁྲི་ལས་ལྡང་
བར་བྱེད། འགྲོ་བར་བྱེད་ཅིང་ཇི་སྲིད་དུ་ནོམ་པར་མི་བྱེད་ཉུག་པར་མི་བྱེད་པ་དེ་སྲིད་དུ་ཉེས་
བྱས་སུ་འགྱུར་རོ་ཞེས་གསུངས་སོ། །དེ་བཞིན་དུ་ལྟུང་བ་གཞན་རྣམས་ཀྱིས་ཀྱང་སྦྱོར་བའི་
སྦྱོར་བ་མཚན་ཉིད་པ་ལུས་ངག་དུ་གྲུབ་པ་ལ། ལྟུང་བ་རང་རང་གི་ཆེས་ན་སྨད་བསྐྱེད་དོ། །
དེ་ཡང་སྦྱོར་བའི་སྦྱོར་བའི་སྒྲ་བཤད་ནི་རང་རང་གི་སྦྱོར་བ་མཚན་ཉིད་པ་ལ་སྦྱོར་བར་བྱེད་
པས་ན་དེ་སྐད་ཅེས་བྱའོ། །གཉིས་པ་སྦྱོར་བའི་སྦྱོར་བ་བཏགས་པ་བ་ལ་གཉིས་ཏེ། སྦྱོར་
 

བའི་རྣམ་པའི་སྦྱོར་བའི་སྦྱོར་བ་བཏགས་པ་བ་དང་། དངོས་གཞིའི་རྣམ་པའི་སྦྱོར་བའི་སྦྱོར་
བ་བཏགས་པ་བའོ། །དང་པོ་ནི། སྦྱོར་བ་བྱེད་བཞིན་པའི་གནས་སྐབས་ལས་རྐུ་བའི་འདུན་
པ་ལོག་པ་ལྟ་བུ་སྟེ། མཐར་མ་ཐུག་པས་ན་སྦྱོར་བའི་རྣམ་པ་ཞེས་བྱ། རང་རང་གི་སྦྱོར་བའི་
སྦྱོར་བ་མཚན་ཉིད་པ་དང་ལྟུང་བ་ངོ་མཉམ་དུ་བསྐྱེད་པས་ན་སྦྱོར་བའི་སྦྱོར་བ་ཞེས་བྱ། སྦྱོར་
བའི་སྦྱོར་བ་ཞེས་མིང་བཏགས་ཀྱང་སྦྱོར་བའི་སྦྱོར་བ་མཚན་ཉིད་པ་མ་ཡིན་པས་ན་བཏགས་
པ་བ་ཞེས་བྱའོ། །
གཉིས་པ་ནི། ལྷ་རྫས་རིན་ཐང་མ་ཚང་པ་བརྐུས་པས་ཐོབ་བློ་སྐྱེས་པ་ལྟ་བུ་སྟེ། ཡན་
ལག་གཉིས་མ་ཚང་ལ་མཐར་ཐུག་གྲུབ་པའོ། །དེ་ཡང་མཐར་ཐུག་པས་ན་དངོས་གཞིའི་
རྣམ་པ་ཞེས་བྱ། རང་རང་གི་སྦྱོར་བའི་སྦྱོར་བ་མཚན་ཉིད་པ་དང་ལྟུང་བ་ངོ་མཉམ་དུ་བསྐྱེད་
པས་ན་སྦྱོར་བའི་སྦྱོར་བ་ཞེས་བྱ། སྦྱོར་བའི་སྦྱོར་བ་ཞེས་མིང་བཏགས་ཀྱང་སྦྱོར་བའི་སྦྱོར་
བ་མཚན་ཉིད་པ་མ་ཡིན་པས་ན་བཏགས་པ་བ་ཞེས་བྱའོ། །གསུམ་པ་སྦྱོར་བ་ལ་གཉིས་ཏེ།
སྦྱོར་བ་མཚན་ཉིད་པ་དང༌། སྦྱོར་བ་བཏགས་པ་བའོ། །དང་པོ་ནི། དགེ་སློང་གིས་རྐུ་བར་
འདོད་པས་མཐར་ཐུག་གི་སྔ་རོལ་ན། བརྐུ་བྱའི་རྫས་ལ་ནོམ་པར་བྱེད་ཉུག་པར་བྱེད་པ་ལྟ་
བུའོ། །དེ་ལ་ལྟུང་བ་ནི་སྦྱོར་བའི་སྦོམ་པོ་འབྱུང་སྟེ། ལུང་རྣམ་འབྱེད་ལས་ནོམ་པར་བྱེད།
ཉུག་པར་བྱེད་པ་ན་སྦོམ་པོར་འགྱུར་རོ་ཞེས་གསུངས་སོ། །དེ་བཞིན་དུ་ལྟུང་བ་གཞན་རྣམས་
ཀྱི་ཡང་སྦྱོར་བ་མཚན་ཉིད་པ་ལ། ལྟུང་བ་རང་རང་གི་ན་སྨད་བསྐྱེད་དོ། །དེ་ཡང་སྦྱོར་བའི་
སྒྲ་བཤད་ནི། རང་རང་གི་ལྟུང་བ་དངོས་གཞི་རྫོགས་པ་ལ་སྦྱོར་བར་བྱེད་པས་ན་སྦྱོར་བ་
ཞེས་བྱའོ། །
གཉིས་པ་སྦྱོར་བ་བཏགས་པ་བ་ལ་གཉིས་ཏེ། སྦྱོར་བའི་རྣམ་པའི་སྦྱོར་བ་བཏགས་
པ་བ་དང་། དངོས་གཞི་རྣམ་པའི་སྦྱོར་བ་བཏགས་པ་བའོ། །དང་པོ་ནི། སྦྱོར་བ་མཚན་ཉིད་
པའི་གནས་སྐབས་ལས་བརྐུ་བའི་འདུན་པ་ལོག་པ་ལྟ་བུ་སྟེ། མཐར་མ་ཐུག་པས་ན་སྦྱོར་
 

བའི་རྣམ་པ་ཞེས་བྱ། རང་རང་གི་སྦྱོར་བ་མཚན་ཉིད་པ་དང་ལྟུང་བ་ངོ་བོ་མཉམ་དུ་བསྐྱེད་
པས་ན་སྦྱོར་བ་ཞེས་བྱ། སྦྱོར་བ་ཞེས་མིང་བཏགས་ཀྱང་སྦྱོར་བ་མཚན་ཉིད་པ་མ་ཡིན་པས་
ན་བཏགས་པ་བ་ཞེས་བྱའོ། །གཉིས་པ་ནི། མིའི་རྫས་རིན་ཐང་མ་ཚང་བ་བརྐུས་པས་ཐོབ་
བློ་སྐྱེས་པ་ལྟ་བུ་སྟེ། ཡན་ལག་གཅིག་མ་ཚང་བ་ལ་མཐར་ཐུག་གྲུབ་པའོ། །དེ་ཡང་མཐར་
ཐུག་པས་ན་དངོས་གཞིའི་རྣམ་པ་ཞེས་བྱ། རང་རང་གི་སྦྱོར་བ་མཚན་ཉིད་པ་དང་ལྟུང་བ་ངོ་
བོ་མཉམ་དུ་བསྐྱེད་པས་ན་སྦྱོར་བ་ཞེས་བྱ། སྦྱོར་བ་ཞེས་མིང་བཏགས་ཀྱང་སྦྱོར་བ་མཚན་
ཉིད་པ་མ་ཡིན་པས་ན་བཏགས་པ་བ་ཞེས་བྱའོ། །
བཞི་པ་དངོས་གཞི་རྫོགས་པ་ནི་སྔར་བསྟན་ཟིན་ཅིང་རང་རང་གི་སྐབས་སུ་ཡང་
ཤེས་པར་འགྱུར་རོ། །གཉིས་པ་དབྱེ་བ་དེ་དག་སོ་སོའི་མཚན་ཉིད་ནི་གནས་སྐབས་བཞི་པོ་
རང་རང་གི་མཚན་ཉིད་རིམ་པ་བཞིན་སྟོན་ཏེ། དེ་ཡང་དང་པོ་བསླབ་པར་བྱ་བའི་མཚན་
ཉིད་ནི་ལྟུང་བ་རྣམ་བཞག་གི་ཀུན་སློང་གིས་ཀུན་ནས་མ་བསླང་བའི་གནས་སྐབས་ལ་
འདུལ་བའི་བསླབ་པའི་གཞི་རྣམ་པར་བཞག་པའོ། །བསླབ་བྱ་ལས་འདས་པའི་ཉེས་བྱས་
ཀྱི་མཚན་ཉིད་ནི། ཉེས་ལྟུང་གང་ཞིག་ལྟུང་བ་རྣམ་བཞག་གི་ཀུན་སློང་གིས་ཀུན་ནས་མ་
བསླང་བའོ། །གཉིས་པ་ལྟུང་བ་རྣམ་བཞག་གི་གནས་སྐབས་ཀྱི་སྦྱོར་བའི་སྦྱོར་བ་རང་
མཚན་པའི་ཐ་སྙད་བྱ་རུང་གི་མཚན་ཉིད་ནི་ལྟུང་བ་དངོས་གཞི་རྫོགས་པར་འགྱུར་བའི་
ཉེས་རྩོམ་གང་ཞིག་དགག་བྱ་ཆེས་མ་རྫོགས་པས་དོན་ཁྱད་པར་དུ་བྱས་པ་ཡིན་ཞིང་ལྟུང་བ་
རྣམ་གཞག་གི་ཀུན་སློང་གིས་ཀུན་ནས་བསླང་བའོ། །སྦྱོར་བ་རྣམ་པའི་སྦྱོར་བའི་སྦྱོར་བ་
བཏགས་པ་བའི་མཚན་ཉིད་ནི། མཐར་ཐུག་མ་གྲུབ་པ་ཉིད་ཡིན་པ་གང་ཞིག་སྦྱོར་བའི་
སྦྱོར་བ་ཞེས་བརྡའ་སྦྱོར་བ་བྱས་ཤིང་རང་རང་གི་སྦྱོར་བའི་སྦྱོར་བ་མཚན་ཉིད་པ་དང་ལྟུང་
བ་ངོ་མཚུངས་བསྐྱེད་པའི་ནུས་པ་དང་ལྡན་པའོ། །དངོས་གཞིའི་རྣམ་པའི་སྦྱོར་བའི་སྦྱོར་བ་
བཏགས་པ་བའི་མཚན་ཉིད་ནི། མཐར་ཐུག་གྲུབ་པ་ཉིད་ཡིན་པ་གང་ཞིག་སྦྱོར་བའི་སྦྱོར་
 

བ་ཞེས་བརྡའ་སྦྱར་བ་བྱས་ཤིང་རང་རང་གི་སྦྱོར་བའི་སྦྱོར་བ་མཚན་ཉིད་པ་དང་ལྟུང་བ་ངོ་
མཚུངས་བསྐྱེད་པའི་ནུས་པ་དང་ལྡན་པའོ། །
གསུམ་པ་ལྟུང་བ་རྣམ་གཞག་གི་སྐབས་ཀྱི་སྦྱོར་བ་རང་མཚན་པའི་ཐ་སྙད་བྱར་རུང་
གི་མཚན་ཉིད་ནི། ལྟུང་བ་དངོས་གཞི་རྫོགས་པར་འགྱུར་བའི་ཉེས་བྱས་ཙམ་གང་ཞིག་
དགག་བྱ་ཆེས་མ་རྫོགས་པ་ལ་བལྟོས་ནས་དགག་བྱ་ཆེར་གྱུར་པས་དེ་དག་ཁྱད་དུ་བྱས་པ་
ཡིན་ཞིང་ལྟུང་བ་དངོས་གཞི་རྫོགས་པར་བསྐྱེད་པའི་དངོས་རྒྱུའི་ནུས་པ་མ་ཐོབ་པའོ། །
སྦྱོར་བའི་རྣམ་པའི་སྦྱོར་བ་བཏགས་པ་བའི་མཚན་ཉིད་ནི། མཐར་ཐུག་མ་གྲུབ་པ་ཉིད་
ཡིན་པ་གང་ཞིག་སྦྱོར་བ་ཞེས་བརྡའ་སྦྱར་བ་བྱས་ཤིང་རང་རང་གི་སྦྱོར་བ་མཚན་ཉིད་པ་
དང་ལྟུང་བའི་ངོ་མཚུངས་བསྐྱེད་པའི་ནུས་པ་དང་ལྡན་པའོ། །དངོས་གཞི་རྣམ་པའི་སྦྱོར་བ་
བཏགས་པ་བའི་མཚན་ཉིད་ནི། མཐར་ཐུག་གྲུབ་པ་ཉིད་ཡིན་པ་གང་ཞིག་སྦྱོར་བ་ཞེས་
བརྡའ་སྦྱར་བ་བྱས་ཤིང་རང་རང་གི་སྦྱོར་བ་མཚན་ཉིད་པ་དང་ལྟུང་བ་ངོ་མཚུངས་བསྐྱེད་
པའི་ནུས་པ་དང་ལྡན་པའོ། །བཞི་པ་ལྟུང་བ་དངོས་གཞི་རྫོགས་པའི་མཚན་ཉིད་ལ། ཕམ་
པའི་མཚན་ཉིད་ལ་སོགས་པ་སྔར་བསྟན་ཟིན་ཏོ། ། །
གསུམ་པ་མཚན་ཉིད་པ་གསུམ་གྱི་གནས་ལུགས་ལ་གསུམ་ལས། དང་པོ་གཞན་
ལུགས་དགག་པ་ནི། ཁ་ཅིག་ན་རེ། སྦྱོར་བ་དང་སྦྱོར་བའི་སྦྱོར་བ་མཚན་ཉིད་པ་ལ་ལྟུང་བ་
མེད་ཅིང་། ལྟུང་བ་དངོས་གཞི་གོ་རིམ་གཅིག་ཏུ་སྐྱེ་བ་ཡིན་པ་སྟེ། འདས་པ་དང་བཅས་པའི་
ལས་ཆགས་པའི་ཕྱིར་རོ། །ལག་རྡུམ་ལྟ་བུ་མཛེས་པའི་བར་ཆད་དང་ལྡན་པར་ཤེས་བཞིན་
དུ་བསྙེན་པར་རྫོགས་པར་བྱེད་ན་འདས་པ་དང་བཅས་པར་འགྱུར་ཡང་ལས་ཆགས་པའི་
ཕྱིར་ན། དེ་བསྙེན་རྫོགས་བྱེད་པ་ན་སྦྱོར་བ་ལྟུང་བ་མེད་པར་གྲུབ་བོ། །དེ་དང་རྒྱུ་མཚན་
མཚུངས་པས་ན་སྦྱོར་བ་མཚན་ཉིད་པ་ཐམས་ཅད་ལ་ཡང་ལྟུང་བ་མེད་དོ་ཞེས་གྲག་གོ། །
དེ་དགག་པ་ལ་གཉིས་ལས། དང་པོ་གནོད་བྱེད་བརྗོད་པ་ནི། རྣམ་འབྱེད་ལས་ནོམ་
 

པར་བྱེད་ཉུག་པར་བྱེད་པ་ན་སྦོམ་པོར་འགྱུར་རོ། །གནས་ནས་གནས་སུ་སྤགས་པ་ན་ཕམ་
པར་འགྱུར་རོ་ཞེས་གསུངས་པ་དང་། ཐམས་ཅད་དུ་སྦྱོར་བ་ལ་ནི་ཉེས་བྱས་སོ། །སྡེ་ཚན་དེ་
ལ་གལ་ཏེ་དངོས་གཞི་ཡིན་ན་སྦོམ་པོའོ་ཞེས་པ་ལ་སོགས་པ་གཞུང་བརྒྱ་ཕྲག་དུ་མ་དང་
འགལ་ལོ། །དེ་ཐམས་ཅད་འདུན་པ་ལོག་པ་ལ་དགོངས་སོ། །འོ་ན་རྣམ་འབྱེད་ལས།
གཞོམས་ཏེ་བསྒོ་བ་ན་གཞི་དེ་གཏོང་ན་དེ་ལྟ་ན་ལེགས། གལ་ཏེ་མི་གཏོང་ན་སྦོམ་པོར་
འགྱུར་རོ། །ཞེས་གསུངས་པ་དང་འགལ་ལོ། །རིགས་པས་ཀྱང་སྦྱོར་བ་མཚན་ཉིད་པའི་བྱེ་
བྲག །སྲོག་གཅོད་པ་ལ་སོགས་པའི་བཅས་ལྡན་དགེ་སློང་གིས་གསོད་སེམས་ཀྱིས་མིའི་
སྙིང་ལ་མཚོན་བསྣུན་པ་ཆོས་ཅན། ལྟུང་བ་མེད་པ་མི་འཐད་དེ། སྲོག་གཅོད་ཕམ་པའི་
བཅས་ལྡན་དགེ་སློང་གིས་བསད་སེམས་ཀྱིས་མིའི་སྲོག་གཅོད་པའི་བྱ་བ་བྱས་པའི་ཕྱིར་རོ། །
སྒྲུབ་བྱེད་གཞིག་པ་ནི་གཞི་དེ་ལས་བྱུང་བའི་ཉེས་པས་ལས་ལ་མི་སྒྲིབ་པར་བཅས་པ་སྟེ།
དགེ་འདུན་རྣམས་ཀྱི་ཐུན་མོང་གི་ལྟུང་བས་ལྟུང་བ་ཐུན་མོང་བ་བྱིན་གྱིས་རློབ་པའི་གསོལ་
བ་འབའ་ཞིག་པའི་ལས་ལ་མི་སྒྲིབ་པ་བཞིན་ནོ། །
ཡང་ཁ་ཅིག་ན་རེ། མཚན་ཉིད་པ་གསུམ་གྱི་ལྟུང་བ་གསུམ་པོ་རྫས་གཅིག་གནས་
སྐབས་ཐ་དད་པ་ཡིན་ཏེ། གདུང་བཞིན་ནོ་ཞེས་གྲག་གོ། །འོ་ན་མཚན་ཉིད་པ་གསུམ་གྱི་
ལྟུང་བ་གསུམ་པོ་ཆོས་ཅན། ལྟུང་བའི་ངོ་བོ་ཆེ་ཆུང་གསུམ་ཡིན་པ་ཁེགས་པར་ཐལ། ལྟུང་
བ་རྫས་གཅིག་ཡིན་པའི་ཕྱིར་རོ། །འདོད་ན་ཊིཀ་ལས། ཁྲི་ལས་ལྡང་བ་ལ་སོགས་པའི་ཚེ་
ན་ཉེས་བྱས་སོ། །ནོམ་པ་ན་ཉེས་པ་སྦོམ་པོའོ། །གནས་ནས་སྦགས་པ་ན་ཕམ་པར་བསྟན་
ཅེས་སོ། །གནོད་བྱེད་གཞན་ཡང་། ཆོས་ཅན་སྔར་བཞིན་བརྗོད་ཅིང་། རྫས་གཅིག་པའི་
ཕྱིར། དུས་སྔ་ཕྱི་ཐ་དད་དུ་སྐྱེས་པ་མ་ཡིན་པར་ཐལ་བ་ལས། འདོད་ན་ཊིཀ་ལས། ཁྲི་ལས་
ལྡང་བ་ལ་སོགས་པའི་ཚེ་ན་ཞེས་སྔར་བཞིན་ནོ། །གནོད་བྱེད་གཞན་ཡང་ཆོས་ཅན་སྔར་
བཞིན་བརྗོད་ཅིང་། རྫས་གཅིག་ཡིན་པའི་ཕྱིར། རང་རྒྱུ་ཐ་དད་ལས་སྐྱེས་པ་མ་ཡིན་པར་
 

ཐལ་བ་ལས། འདོད་ན་ལྟུང་བ་གསུམ་པོ་དེ་རིམ་པ་བཞིན་དུ་སྦྱོར་བའི་སྦྱོར་བ་དང་། སྦྱོར་
བ་དང་མཐར་ཐུག་ལས་སྐྱེས་པར་བཤད་དེ། སུམ་བརྒྱ་པ་ལས། སེམས་བསྐྱེད་པ་ལ་
བསྡམ་བྱ་དང་པོ་ཡིས། །སྦྱོར་བ་ལ་ནི་ཉེས་བྱས་རེག་པར་བྱ། །ཕྱི་མའི་སྦྱོར་བ་ལ་ཡང་ཉེས་
བྱས་ཡིན། །དངོས་གཞི་ཀུན་ལ་འདིར་ནི་དངོས་གཞི་ཡིན། །ཞེས་སོ། །གནོད་བྱེད་གཞན་
ཡང་། ཆོས་ཅན་སྔར་བཞིན་བརྗོད་ཅིང་། ལྟུང་བ་རྫས་གཅིག་ཡིན་པའི་ཕྱིར། ལྟུང་བ་ངོ་བོ་
གཞན་དང་གཞན་དུ་འབྲེལ་བ་མ་ཡིན་པར་ཐལ་བ་ལས། འདོད་ན་ཊིཀ་ལས། ལྟུང་བ་
གཞན་དང་འབྲེལ་བའི་ཉེས་པ་གང་ཡིན་པ་དེ་ནི་ལྟུང་བ་དེ་བཤགས་པ་ཉིད་ཀྱིས་དེ་ཡང་
བཤགས་པ་བྱས་པར་འགྱུར་རོ་ཞེས་སོ། །
གཉིས་པ་རང་ལུགས་བཞག་པ་ནི། མཚན་ཉིད་པ་གསུམ་གྱི་ལྟུང་བ་གསུམ་པོ་ཆོས་
ཅན། རྫས་གཅིག་མ་ཡིན་ཏེ། རང་རྒྱུ་ཐ་དད་ལས་སྐྱེས་པའི་ཕྱིར་དང་། དུས་སྔ་ཕྱི་ཐ་དད་
དུ་སྐྱེས་པའི་ཕྱིར་རོ། །བམ་པོ་ལྔ་བཅུ་པ་ལས། རེ་རེ་ལ་ཡང་གསུམ་ཕྲུགས་སུ་འགྱུར་བས་
ཞེས་བཤད་པས་རྫས་ཐ་དད་དུ་གྲུབ་བོ། །ལྟུང་བ་གསུམ་པོ་སྐྱེ་དུས་ན་སྔ་ཕྱི་ཐ་དད་དུ་སྐྱེས་
ཀྱང་གནས་དུས་ན་གང་ཟག་གཅིག་གི་རྒྱུད་སྟེང་ན་གསུམ་ཀ་དུས་གཅིག་ཏུ་གནས་ཏེ་གང་
ཟག་གཅིག་གིས་དགེ་བསྙེན་དགེ་ཚུལ་དང་དགེ་སྦྱོང་གི་སྡོམ་པ་རིམ་གྱིས་ཐོབ་ཀྱང་དུས་
གཅིག་ཏུ་གནས་པ་བཞིན་ནོ། །
གསུམ་པ་རྩོད་པ་སྤང་བ་ནི། དགེ་སློང་གིས་ལྟུང་བ་ཕྱིར་བཅོས་པ་ཆོས་ཅན། ལྟུང་
བ་དངོས་གཞི་ཕྱིར་བཅོས་བྱས་པས་རང་གི་སྦྱོར་ལྟུང་མི་འདག་པར་ཐལ། ལྟུང་བ་དངོས་
གཞི་དང་རང་གི་སྦྱོར་ལྟུང་རྫས་ཐ་དད་པའི་ཕྱིར་རོ། །འདོད་ན་སྡེ་ཚན་ལས་སོ་ཞེས་པའི་ཊི་
ཀ་ལས། ལྟུང་བ་གཞན་དང་འབྲེལ་བའི་ཉེས་པ་གང་ཡིན་པ་དེ་ནི་ལྟུང་བ་ཉིད་ཀྱིས་དེ་ཡང་
བཤགས་པ་བྱས་པར་འགྱུར་རོ་ཞེས་བཤད་དོ་ཞེ་ན། ཁྱབ་པ་མ་གྲུབ་སྟེ། གྱང་དང་གྱང་
རིས་རྫས་ཐ་དད་ཀྱང་། གྱང་བཤིག་པས་གྱང་རིས་མི་འཇིག་པའི་ཁྱབ་པ་མེད་པ་བཞིན་ནོ། །
 

གཉིས་པ་ཡན་ལག་གི་དོན་ནི། ཐམས་ཅད་དུ་སྦྱོར་བ་ལ་ནི་ཞེས་པ་ཕམ་ལྷག་གི་སྐབས་ཀྱི་
སྦོམ་པོ་རིགས་གཉིས་དང་། ལྟུང་བྱེད་དང་སོ་སོར་བཤགས་པར་བྱ་བ་དང་ཉེས་བྱས་རྣམས་
ཏེ༑ ལྔ་པོ་དེ་དག་ཐམས་ཅད་དུ་སྦྱོར་བ་གནང་ལ་ཚད་བཟུང་ལས་གཞན་པའི་སྐབས་སུ་
སྦྱོར་བ་ལ་ནི་ཉེས་བྱས་སོ། །ཕམ་པའི་སྡེ་ཚན་དེ་ལ་གལ་ཏེ་ཕམ་པ་དངོས་གཞི་བསྐྱེད་ནུས་
པའི་སྦྱོར་བ་ཡིན་ན་སྦྱོར་བ་མཚན་ཉིད་པའི་སྦོམ་པོའོ། །ཕམ་པའི་སྡེ་ཚན་གྱི་འོག་མ་ལྷག་
མའི་སྡེ་ཚན་ལ་ཡང་སྔ་མ་དེ་བཞིན་ནོ། །
སྐབས་འདིར་སྦོམ་པོའི་སྤྱི་དོན་བསྟན་པར་བྱ་སྟེ། ཁྱད་པར་དང་། སྒྲ་བཤད་པའོ། །
དང་པོ་ནི། སྦོམ་པོ་མཚན་ཉིད་པ་དང་སྦོམ་པོ་བཏགས་པ་བའོ། །ཕྱི་མ་ནི་ཉེས་བྱས་ལ་མིང་
སྦོམ་པོ་ཞེས་བཏགས་པའོ། །དེ་གཉིས་ལ་ཁྱད་པར་ལྔ་ལས། རྟེན་གྱི་ཁྱད་པར་ནི། རྟེན་
དགེ་སློང་ཕ་མ་ལ་སྦོམ་པོར་འགྱུར་ཞེས་གསུངས་པ་བྱུང་ན་སྦོམ་པོ་མཚན་ཉིད་པ་ཡིན་པ་རྟེན་
ཙམ་དུ་ཡོད་ལ། རྟེན་རབ་ཏུ་བྱུང་བ་རྣམ་པ་གསུམ་ལ་སྦོམ་པོར་འགྱུར་ཞེས་གཞུང་དུ་བྱུང་
ན་སྦོམ་པོ་བཏགས་པ་བ་ཡིན་པས་ཁྱབ་བོ། །སྡེ་ཚན་གྱི་ཁྱད་པར་ནི། ཕམ་ལྷག་གི་སྡེའི་
སྐབས་སུ་སྦོམ་པོ་ཞེས་བྱུང་ན་སྦོམ་པོ་མཚན་ཉིད་པ་ཡིན་པ་རྟེན་ཙམ་དུ་ཡོད་ལ། ལྟུང་བྱེད་
མན་ཆོད་སྡེ་ཚན་གསུམ་གྱི་སྐབས་སུ་སྦོམ་པོ་ཞེས་བྱུང་ན་སྦོམ་པོ་བཏགས་པ་བ་ཡིན་པས་
ཁྱབ་བོ། །གནས་སྐབས་ཀྱི་ཁྱད་པར་ནི་སྦྱོར་བ་དང་མཐར་ཐུག་གི་གནས་སྐབས་སུ་སྦོམ་
པོ་ཞེས་བྱུང་ན་སྦོམ་པོ་མཚན་ཉིད་པ་ཡིན་པ་རྟེན་ཙམ་དུ་ཡོད་ལ། སྦྱོར་བའི་སྦྱོར་བའི་
གནས་སྐབས་དང་བསླབ་བྱའི་གནས་སྐབས་སུ་སྦོམ་པོ་ཞེས་བྱུང་ན་སྦོམ་པོ་བཏགས་པ་བ་
ཡིན་པས་ཁྱབ་བོ། །ཕྱིར་བཅོས་ཀྱི་ཁྱད་པར་ནི་ལྟུང་བ་ངོ་བོའི་ཆ་ནས་སྦོམ་པོའི་མིང་གིས་
ཕྱིར་བཅོས་བྱ་དགོས་པ་ནི་སྦོམ་པོ་མཚན་ཉིད་པ་སྟེ། དམིགས་བསལ་ཕམ་ལྷག་གི་སྦྱོར་བ་
མཚན་ཉིད་པའི་སྦོམ་པོ་ནི་སྦོམ་པོའི་མིང་གིས་ཕྱིར་བཅོས་བྱ་རུང་མ་ཡིན་ཡང་སྦོམ་པོ་
མཚན་ཉིད་པའོ། །ལྟུང་བ་ངོ་བོའི་ཆ་ནས་ཉེས་བྱས་ཀྱི་མིང་གིས་ཕྱིར་བཅོས་བྱ་དགོས་པའི་
 

ལྟུང་བ་ནི་གཞུང་རྣམས་ལས་སྦོམ་པོ་ཞེས་གསུངས་ཀྱང་སྦོམ་པོ་བཏགས་པ་བ་ཡིན་པས་
ཁྱབ་བོ། །གདགས་གཞིའི་ཁྱད་པར་ནི་གདགས་གཞི་ཉེས་པ་གཅིག་ལ་སྦོམ་པོ་ཞེས་མིང་
བཏགས་པ་ན་སྦོམ་པོ་མཚན་ཉིད་པ་ཡིན་པ་རྟེན་ཙམ་དུ་ཡོད་ལ། གདགས་གཞི་ཉེས་པ་དུ་
མ་ལ་སྦོམ་པོ་ཞེས་མིང་བཏགས་ན་སྦོམ་པོ་བཏགས་པ་བ་ཡིན་པས་ཁྱབ་སྟེ། དེ་ནི་ཡོན་ཏན་
སྒྲའི་སྦོམ་པོ་ཞེས་ཀྱང་བྱའོ། །འོད་ལྡན་ལས། མིང་དུ་ཆགས་པའི་སྦོམ་པོ་དང་ཡོན་ཏན་
སྒྲའི་སྦོམ་པོ་ཞེས་བཤད་པ་ནི། སྦོམ་པོ་མཚན་ཉིད་པ་དང་སྦོམ་པོ་བཏགས་པ་བ་སྟེ། དེ་
ཡང་སྦོམ་པོ་མཚན་ཉིད་པ་དང་། མིང་དུ་ཆགས་པའི་སྦོམ་པོ་ལ་ཁྱད་པར་མེད་ལ། སྦོམ་པོ་
བཏགས་པ་བ་དང་ཡོན་ཏན་སྒྲའི་སྦོམ་པོ་ནི་སྤྱི་དང་བྱེ་བྲག་ཡིན་པས། དེ་གཉིས་ལ་ཁྱབ་ཆེ་
ཆུང་གི་ཁྱད་པར་ཡོད་དོ། །ཡོན་ཏན་སྒྲའི་སྦོམ་པོ་ནི་སཾ་སྐྲ་ཏའི་སྐད་དུ། གླུ་ན་ཡ་ཞེས་པ་
ཡོན་ཏན་སྒྲའམ་དུ་མ་འདུས་པ་ལ་འཇུག་སྟེ་ཉེས་བྱས་དུ་མ་འདུས་པ་ལ་སྦོམ་པོར་བཏགས་
པའོ། །དེ་ནི་སྦོམ་པོ་བཏགས་པ་བའི་བྱེ་བྲག་ཡིན་པས་ཡོན་ཏན་སྒྲའི་སྦོམ་པོ་ཡིན་པ་ལ་
སྦོམ་པོ་བཏགས་པ་བ་ཡིན་པས་ཁྱབ་སྟེ་ཤུག་པ་ཡིན་པ་ལ་ཤིང་ཡིན་པས་ཁྱབ་པ་བཞིན་ནོ། །
ཤིང་ཡིན་པ་ལ་ཐུག་པ་ཡིན་པས་མ་ཁྱབ་པ་བཞིན་དུ་སྦོམ་པོ་བཏགས་པ་བ་ཡིན་པ་ལ་ཡོན་
ཏན་སྒྲའི་སྦོམ་པོ་ཡིན་པས་མ་ཁྱབ་སྟེ། ཉེས་བྱས་གཅིག་ལ་སྦོམ་པོར་བཏགས་པ་ཐམས་
ཅད་སྦོམ་པོ་བཏགས་པ་བ་ཡིན་ཡང་ཡོན་ཏན་སྒྲའི་སྦོམ་པོ་ནི་མ་ཡིན་ནོ། །སྦོམ་པོའི་སྒྲ་
བཤད་པ་ནི། འོད་ལྡན་ལས། སྦོམ་པོའོ་ཞེས་བྱ་བའི་ཚིག་འདི་ནི་ལྟུང་བ་རིལ་གྱིས་མ་
རྫོགས་པ་ཡིན་པ་དང་། གླང་པོ་ཆེའི་གཙོ་བོ་དག་མི་བུ་ལ་མི་མགྱོགས་པར་འགྲོ་བ་ལ་སྦྱར་
བ་ཡིན་ནོ་ཞེས་གསུངས་སོ། །དངོས་པོ་རིན་ཐང་ཚང་བ་མཆོག་པ་བརྐུས་ན་སྦོམ་པོའོ། །
བརྐུས་པའི་ཕམ་པ་མི་བསྐྱེད་དེ་རིན་ཐང་གི་ཡན་ལག་མ་ཚང་བའི་ཕྱིར་རོ། །དོན་ལ་བདག་
པོ་ཡོད་ཀྱང་དབང་བར་ཤེས་པའི་བདག་པོ་མེད་པའི་གཏེར་བརྐུས་ན་སྦོམ་པོར་འགྱུར་རོ། །
བརྐུས་པའི་ཕམ་པ་མི་བསྐྱེད་དེ། རྫས་བདག་པོས་བདག་གིར་བྱས་པའི་ཡན་ལག་མ་ཚང་
 

བའི་ཕྱིར་རོ། །མ་བྱིན་ལེན་གྱི་ཕམ་པ་བསྐྱེད་པ་ལ་རྫས་དེ་བདག་པོས་བདག་གིར་བྱས་པ་
ཡན་ལག་ཏུ་དགོས་པ་ནི་སྐབས་འདི་དང་ལུང་གཞན་གྱིས་ཀྱང་གྲུབ་སྟེ། འདུལ་བྱེད་ལས།
ནད་པས་དགེ་འདུན་ལ་བསྔོས་པའི་རྫས་དེ་ནད་གཡོག་གིས་སོ་སོར་བགོས་པ་ལ་སྦོམ་པོར་
གསུངས་ཏེ། བདག་པོ་དགེ་འདུན་རྣམས་ཀྱིས་དབང་བར་མ་ཤེས་པས་ནད་གཡོག་རྣམས་
ལ་ཕམ་པ་མ་བྱུང་བའོ། །
འོ་ན་བདག་པོས་ཡུན་རིང་དུ་བརྗོད་པའི་རྫས་བརྐུས་ན་ཅིར་འགྱུར་ཞེ་ན། འགྲེལ་
ཆུང་ལས། ནོར་བདག་གི་སེམས་ལ་ནོར་ཡོད་པར་ཡང་མི་དྲན་པ་སྟོར་བ་ཡང་མི་དྲན་པ་
ཞིག་ལས་བརྐུས་ན། ཐོག་མ་ནོར་བདག་གིས་སེམས་ལ་བདག་གི་ཡིན་པར་བསམས་པས་
ཕྱིས་མི་དྲན་ཡང་ཕམ་ཞེས་སོ། །རང་གིའོ་ཞེས་པ་རང་གི་རྫས་ལ་གཞན་གྱིར་འདུ་ཤེས་
འཁྲུལ་ཏེ་བརྐུས་ན་མཐར་ཐུག་གི་སྦོམ་པོའོ། །དེ་ནི་རྣམ་འབྱེད་ལས་མི་ཕམ་པའི་བྱུང་བ་
ལས་སོ། །རྣམ་པ་གཅིག་ཏུ་ན་རང་གི་རྫས་གཡར་དུ་བཅུག་པ་ལ་རང་གིར་འདུ་ཤེས་ཏེ་
སྦྱིན་པ་དབབ་པའི་བསམ་པས་རྐུ་ན་སྦྱོར་བའི་སྦོམ་པོ་ཞེས་པ་སྟེ། རྣམ་འབྱེད་ལས། དགེ་
སློང་གིས་རང་གི་ལྷུང་བཟེད་དང་། ཆོས་གོས་རྐུ་སེམས་ཀྱིས་ལེན་ན་སྦོམ་པོར་འགྱུར་རོ་
ཞེས་གསུངས་སོ། །མིའི་རྫས་ལ་འགྲོ་བ་གཞན་གྱིར་འདུ་ཤེས་འཁྲུལ་ཏེ་བརྐུས་ན་སྦོམ་
པོར་འགྱུར་རོ་ཞེས་ཊཱིཀ་ལས་བཤད་ཅིང་ལུང་རྣམ་འབྱེད་ལས་གསུངས་ཏེ། དེ་ནི་བསམ་
པའི་སེལ་བར་བཤད་པའི་ལུགས་སོ། །གཞིའི་སེལ་བར་བཤད་པའི་ལུགས་ནི་འགྲེལ་ཆུང་
གི་རྩ་བ་ལས་འགྲོ་བ་གཞན་གྱིའོ་ཞེས་ཏེ། མི་ལས་འགྲོ་བ་གཞན་དུད་འགྲོ་དང་མི་མ་ཡིན་གྱི་
ནོར་རྫས་བརྐུས་ན་སྦོམ་པོའོ་ཞེས་འགྲེལ་ཆུང་ལས་བཤད་ཅིང་ལུང་རྣམ་འབྱེད་ལས་
གསུངས་སོ། །བདག་གིར་མ་བྱས་པ་སྦ་བ་དང་། ཞེས་པ་ལ་འགྲེལ་ཆུང་ན་བདག་གིར་མ་
བྱས་ཀྱང་སྦ་བ་དང་ཞེས་པར་འཆད་དེ། སྙིང་རྗེ་དང་ལྡན་པའི་རྐུ་སེམས་ཀྱིས་རྐུ་ན་ཉེས་བྱས་
ལས་བརྐུས་པའི་ཕམ་པར་མི་འགྱུར་ཏེ། རང་དོན་དང་འཚོ་ཆེད་མེད་པའི་ཕྱིར་རོ། །སྙིང་རྗེ་
 

ཡོད་ཀྱང་ལྟུང་བ་གཏན་ནས་མི་བསྐྱེད་པ་མ་ཡིན་ཏེ། བཅས་པའི་རྟེན་ཅན་གྱི་རྐུ་སེམས་
ཀྱིས་བསྐྱེད་པའི་རིག་བྱེད་ཡོད་པའི་ཕྱིར་རོ། །ནོམ་པའི་སྔ་རོལ་ན་སྦྱོར་བའི་སྦྱོར་བ་ཉིད་དོ་
ཞེས་པས་ནོམ་པའི་སྦྱོར་བ་ཉིད་དོ་ཞེས་ཤུགས་ཀྱིས་བསྟན་ཏེ། ལུང་ལས་དངོས་སུ་ཡང་ངོ༌། །
ཕྲི་བའི་གོམ་པ་རེ་རེ་ལ་སྦྱོར་བའི་སྦྱོར་བ་དེ་ཐ་དད་པ་ཡིན་ནོ། །ཞེས་པའི་ཊིཀ་ལས། མི་
སྣང་བར་འགྲོ་བའི་རྐང་པ་བཏེག་པའི་སྔ་རོལ་གྱི། རྐང་པ་བཏེག་པ་རེ་རེ་ལ་ཉེས་བྱས་རེ་
རེར་འགྱུར་རོ་ཞེས་སོ། །འོ་ན་འདུལ་བྱེད་ཀྱི་སྐབས་ལས་རྐུ་བའི་ཆེད་དུ་འགྲོ་བ་ཡང་ངོ༌། །
དེ་ལས་གྲོས་བྱེད་པ་ཐ་དད་པ་ཉིད་མ་ཡིན་ནོ་ཞེས་རྐུ་བའི་གྲོས་བྱེད་པ་ནས་བརྩམས་ཏེ་ནུ་
བའི་ཆེད་དུ་འགྲོ་བའི་གོམ་པ་རེ་རེ་ལ་ཉེས་བྱས་གཅིག་ཏུ་གསུངས་པ་དང་། སྐབས་འདིར་
ཕྲི་བའི་གོམ་པ་རེ་རེ་ལ་ཉེས་བྱས་ཐ་དད་དུ་གསུངས་པ་དེ་ཇི་ལྟར་གཞག་ཅེ་ན། ཉེས་བྱས་
གཅིག་ཏུ་གསུངས་པ་དེ་སྤྱིར་བཏང་ཡིན་ལ། འདིར་ཉེས་བྱས་ཐ་དད་དུ་གསུངས་པ་འདི་
དམིགས་བསལ་ཡིན་པར་རིགས་སོ། །
འ་འགྱུར་རོ་ཞེས་སོ། འོས་པའི་སྔ་རོལ་གྱི། ནང་པ་ཞེས་པའི་ཊིཀ་ལས་
འདིར་ཁ་ཅིག་ན་རེ། ཕྲི་བའི་གོམ་པ་རེ་རེ་ལ་ཞེས་པ་གོམ་པ་ཐ་དད་པ་ལ་དགོངས་པ་
ཡིན་གྱི། ཉེས་བྱས་ཐ་དད་དུ་བསྐྱེད་པ་མ་ཡིན་ཏེ། ཉེས་བྱས་ཐ་དད་དུ་བསྐྱེད་པའི་རྒྱུ་གང་
ཡང་མེད་པའི་ཕྱིར་རོ་ཞེས་ཟེར་ཏེ་ཉེས་བྱས་ཐ་དད་དུ་བསྐྱེད་པའི་རྒྱུ་ནི་བཅོམ་ལྡན་འདས་
ཀྱིས་ཐ་དད་དུ་བསྐྱེད་པར་བཅས་པའི་དབང་གིས་རྣམ་པར་བཞག་སྟེ། འོད་ལྡན་ལས།
ལྟུང་བ་ནི་བཅས་པ་ཙམ་གྱིས་རྗེས་སུ་འབྲངས་པས་སོ་ཞེས་སོ། །དེའི་གཞི་ལ་ནི་ཞེས་པ་
ལ༑ སྤྱིར་ན་གཞི་སེམས་ཅན་ལས་གྱུར་པ་ལ་གཉིས་སུ་དབྱེ་སྟེ། གཞི་སེམས་ཅན་ཚོགས་
པ་ཡན་ལག་ཏུ་དགོས་པ་དང་། ཚོགས་པ་ཡན་ལག་ཏུ་མི་དགོས་པའོ། །དང་པོ་ནི། སྨན་
བྱེད་པ་དང་ཤོམ་འདུག་འགྲེང་དང་དམག་ལ་བལྟ་བ་ལ་སོགས་པ་སྟེ། དེ་དག་ནི་སེམས་
ཅན་སོ་སོ་ལ་བརྟེན་ནས་དངོས་གཞིའི་ལྟུང་བ་གཅིག་ཏུ་འགྱུར་ཡང་། སྐབས་འདིའི་བརྗོད་
བྱ་མ་ཡིན་ནོ། །གཉིས་པ་ནི་འདིར་བསྟན་ཏེ། སེམས་ཅན་ཚོགས་པ་ཡན་ལག་ཏུ་མི་དགོས་
 

པ་རྣམས་ཀྱི་དབང་དུ་བྱས་ནས་སེམས་ཅན་དེའི་གཞི་ལ་བརྐུས་པ་དང་མཚོན་བཏབ་པ་
དང་སྐུར་པ་བཏབ་པ་ལ་སོགས་པ་ལ་ནི་སེམས་ཅན་སོ་སོ་ལ་ལྟུང་བ་ཐ་དད་པར་འགྱུར་རོ། །
ཞེས་གོང་དུ་སྦྱར་ཏེ། སྦྱོར་བའི་སྦྱོར་བའི་ཉེས་བྱས་ཐ་དད་དང་། སྦྱོར་བའི་སྦོམ་པོ་ཐ་དད་
དང་། མཐར་ཐུག་གི་ཕམ་པ་ཐ་དད་དུ་བསྐྱེད་པ་ལྟ་བུའོ། །འདིར་འགྲེལ་ཆུང་ལས། མི་
གཉིས་གསུམ་ཡན་ཆད་མང་པོ་ཞིག་གི་ནོར་ལ་དགེ་སློང་གཅིག་གིས་བརྐུས་ན་མི་དུ་ཡོད་
པ་བཞིན་དུ་ཉེས་བྱས་དང་སྦོམ་པོ་རེ་རེ་ཡང་ཡོད། ཕམ་པ་ནི་སྤྱིར་གཅིག་ཏུ་ཟད་དེ་ཞེས་
བཤད་པ་ནི། ཕམ་པ་རྣམས་ལྡོག་མཚུངས་གཅིག་པ་ལ་དགོངས་པ་ཡིན་གྱི། འདིར་ཕམ་པ་
ཐ་དད་པ་སྟེ། འགྲེལ་ཆུང་དེ་ཉིད་ལས་སྡིག་ནི་མི་དུ་ཡོད་པ་བཞིན་དུ་ཕམ་པ་རེ་རེའི་སྡིག་
ཡོད་ཅེས་བཤད་པ་དང་། ཊིཀ་ལས། སེམས་ཅན་སོ་སོ་ལ་དངོས་གཞིའི་ལྟུང་བ་ཐ་དད་དོ་
ཞེས་བཤད་པས་གྲུབ་བོ། །
སྐབས་འདིར་ཊིཀ་ལས། སེམས་ཅན་བདག་པོ་དེ་ལ་རྐུ་ན་སོ་སོ་ལས་ཕམ་པར་
འགྱུར་ཞིང་སྦྱོར་བའི་སྦོམ་པོ་ནི་གཅིག་ཁོ་ནར་འགྱུར་ཞེས་བཤད་པ་ནི་སྦོམ་པོ་རྣམས་ལྡོག་
མཚུངས་གཅིག་པ་ལ་དགོངས་པ་ཡིན་གྱི། འདིར་སྦོམ་པོ་ཐ་དད་པ་སྟེ། ཕམ་པ་ཐ་དད་ཀྱི་
སྦྱོར་ལྟུང་ཡིན་པའི་ཕྱིར་དང་། འགྲེལ་ཆུང་ལས། མི་དུ་ཡོད་པ་བཞིན་དུ་ཉེས་བྱས་དང་
སྦོམ་པོ་རེ་རེ་ཡང་ཡོད་ཅེས་བཤད་པས་གྲུབ་བོ། །ཊིཀ་ལས། དགེ་སློང་གིས་མདའི་སྦྱོར་
བ་གཅིག་གིས་མི་མང་པོ་དག་ལ་འཕངས་ན་སེམས་ཅན་སོ་སོ་ལས་སྦོམ་པོ་ཐ་དད་པར་
འགྱུར་ལ། ཉེས་བྱས་ནི་གཅིག་ཁོ་ནར་འགྱུར་ཞེས་པ་ནི་སྦྱོར་བའི་སྦྱོར་བའི་ཉེས་བྱས་
རྣམས་ལྡོག་མཚུངས་གཅིག་པ་ལ་དགོངས་སོ་ཞེས་རིགས་སོ། །མཐར་ཐུག་པའི་སྐབས་ནི།
དེ་བྱས་ནས་རྐུ་བ་ལ་ནི་ཞེས་པ་ལ་སོགས་པ་སྟེ། འདི་ལ་གཉིས་ཏེ། དང་པོ་སྤྱིའི་དོན་ནི།
མ་བྱིན་ལེན་གྱི་མཐར་ཐུག་གཏན་ལ་དབབ་པ་ལ་གསུམ་ལས། དང་པོ་གཞན་ལུགས་
དགག་པ་ནི། ཁ་ཅིག་ན་རེ། མ་བྱིན་པར་ལེན་པའི་མཐར་ཐུག་ནི། གནས་ནས་སྤགས་པ་
 

སྟེ༑ རྣམ་འབྱེད་ལས། གནས་ནས་གནས་སུ་སྤྱོད་པར་བྱེད་པ་ན་བརྐུས་པར་བརྗོད་པར་
བྱའོ། །ཇི་ལྟར་གནས་ནས་གནས་སུ་སྤྱོད་ཅེ་ན། གང་དུ་བཞག་པར་གྱུར་པའི་གནས་དེ་
ནས་སྤགས་ཤིང་གཞན་དུ་འཇོག་པར་བྱེད་པ་སྟེ་ཞེས་གསུངས་པ་དང་། ཊཱིཀ་ལས། གང་ཁྲི་
ལས་ལྡང་བ་ལ་སོགས་པའི་ཚེ་ན་ཉེས་བྱས་སོ། །ནོམ་པ་ན་ཉེས་པ་སྦོམ་པོའོ། །གནས་ནས་
སྤགས་པ་ན་ཕམ་པར་བསྟན་ཞེས་པ་ལ་སོགས་པ་མཐར་ཐུག་གནས་སྤགས་ཡིན་པའི་
གཞུང་མང་དུ་བྱུང་བས་གྲུབ་བོ་ཞེས་ཟེར་རོ། །འོ་ན་བློ་གྲོས་དུ་མས་རྐུ་བ་ཆོས་ཅན། མ་
བྱིན་ལེན་གྱི་མཐར་ཐུག་གནས་སྤགས་མ་ཡིན་པ་མི་འཐད་པར་ཐལ། མ་བྱིན་ལེན་གྱི་
མཐར་ཐུག་གནས་སྤགས་ཡིན་པའི་ཕྱིར་རོ། །འདོད་ན་ཊིཀ་ལས། རྐུན་པོ་རྣམས་བློ་གྲོས་
མི་མཐུན་པ་བློ་གྲོས་དུ་མ་ཉིད་ཡིན་ན་བགོ་སྐལ་ཐོབ་ན་བརྐུས་པ་ཡིན་གྱི་གནས་སྤགས་པ་
ན་བརྐུས་པ་ནི་མ་ཡིན་ནོ་ཞེས་བཤད་དོ། །གལ་ཏེ་རྫས་འདུག་པ་གནས་ནས་སྤགས་པ་དེ་
འདིའི་མཐར་ཐུག་གི་ཡན་ལག་ཡིན་པར་འདོད་ན་ནི། བརྟན་པར་གནས་པའི་བྱེ་བྲག་ཞིང་
དང་ཁང་ཁྱིམ་རྐུ་བ་ཆོས་ཅན། མ་བྱིན་ལེན་གྱི་མཐར་ཐུག་གྲུབ་པ་མི་སྲིད་པར་ཐལ། རྫས་
འདུག་པ་གནས་ནས་སྤགས་པ་མི་སྲིད་པའི་ཕྱིར་རོ། །འདོད་ནས་གཞི་དང་ཁང་ཁྱིམ་དག་
རྐུ་ན་ཕམ་པ་བསྐྱེད་པར་གསུངས་པ་དང་འགལ་ལོ། །ཁྱེད་ཀྱིས་སྒྲུབ་བྱེད་དུ་བཀོད་པ་
མཐར་ཐུག་གནས་སྤགས་ཡིན་པར་བཤད་པའི་གཞུང་ཐམས་ཅད་དེའི་ཚེ་ན་ཐོབ་བློ་སྐྱེ་
བའི་ཕྱིར་དགོངས་པ་ཡིན་ནོ་ཞེས་གསུངས་ཏེ། དེའང་འདིའི་མཐར་ཐུག་ཐོབ་བློ་ཡིན་པར་
གསུངས་པའི་གཞུང་མང་དུ་ཡོད་པ་འདི་རྣམས་གཙོ་བོར་བྱས་པའོ། །
གཉིས་པ་རང་ལུགས་བཞག་པ་ནི། མ་བྱིན་ལེན་པའི་མཐར་ཐུག་ནི་གང་མ་བྱིན་
པར་བླངས་པ་དེ་ཐོབ་པའི་བློ་སྐྱེས་པ་སྟེ། ཐུབ་པའི་དགོངས་རྒྱན་ལས། བརྐུས་ནས་ཐོབ་
བོ་སྙམས་ཏེ་རྣམ་པར་དབུགས་ཕྱུང་ནས་གནས་ནའོ་ཞེས་གསུངས་པ་དང་། ཊཱིཀ་ལས།
རྐང་པའི་དྲུང་དུ་འོངས་ཀྱང་ཇི་སྲིད་དུ་གནང་བར་མ་གྱུར་ན་དེའང་བརྐུས་པར་མི་འགྱུར་ཏེ།
 

གྲུབ་པའི་བློ་མེད་པའི་ཕྱིར་རོ་ཞེས་གསུངས་པ་དང་། ཞུ་འགྲེལ་ལས་ཀྱང་། འོག་ཏུ་མ་ལྟུང་
ན་ཡལ་ག་ལས་བྲལ་བ་ཙམ་གྱིས་ནི་མ་ཡིན་ཏེ་གྲུབ་པའི་བློ་མེད་པའི་ཕྱིར་རོ་ཞེས་བཤད་
པས་ཤེས་ལ། རྐུན་པོ་རྣམས་ལ་དེའི་ཆེད་དུ་ལམ་རྒྱུས་གོ་བར་བྱེད་པ་ལ་ནི་ཤས་ཐོབ་ནའོ་
ཞེས་པ་དང་། འདི་ལ་བློ་གྲོས་དུ་མ་ཉིད་ན་ཐོབ་ན་བརྐུས་པ་ཡིན་ནོ་ཞེས་བཤད་དེ། ཐོབ་
ན་ཞེས་གསུངས་པས་ཀྱང་ཐོབ་བློ་ཡིན་པར་ཤུགས་ཀྱིས་གྲུབ་བོ། །
གསུམ་པ་རྩོད་པ་སྤང་བ་ནི། འོ་ན་རྣམ་པར་གཏན་ལ་དབབ་པ་བསྡུ་བ་ལས། མ་
བྱིན་པར་ལེན་པའི་གཞི་ནི་གཞན་གྱིས་ཡོངས་སུ་བཟུང་བའོ། །མཐར་ཐུག་གནས་ནས་
སྤགས་པའོ། །ཞེས་གསུངས་པ་དང་། འོད་ལྡན་ལས། གནས་ནས་སྤགས་པ་ཁོ་ན་ནི་
བརྐུས་པ་ཡིན་ནོ་ཞེས་གསུངས་པ་དང་འགལ་ལོ་ཞེ་ན། དེའི་ཚེ་ཐོབ་བློ་སྐྱེ་བའི་ཕྱིར་ཞེས་
དགོངས་པ་ཡིན་པས་མི་འགལ་ལོ། །གལ་ཏེ་མཐར་ཐུག་གནས་སྤགས་ཡིན་ན་ནི་གང་
ཟག་གཅིག་གིས་ཕམ་པ་བཞིའི་མཐར་ཐུག་དུས་གཅིག་དུ་གྲུབ་པ་འདི་རུང་ཡང་། མཐར་
ཐུག་ཐོབ་བློ་ཡིན་པ་ལྟར་ན་འདི་མི་རུང་སྟེ། ལྟུང་བ་བསྐྱེད་པའི་རྟེན་དགེ་སློང་གཅིག་གིས་
ཕམ་པ་བཞི་ཀའི་མཐར་ཐུག་དུས་གཅིག་ཏུ་གྲུབ་པ་མི་སྲིད་པར་ཐལ། དགེ་སློང་གཅིག་
ཉིད་ལ་བདེ་བ་ཉམས་མྱོང་བདག་གིར་བྱེད་པའི་རྟོག་པ་དང་མ་བྱིན་ལེན་གྱི་མཐར་ཐུག་
ཐོབ་བློའི་རྟོག་པ་གཉིས་གཅིག་ཅར་འཇུག་པ་མེད་པའི་ཕྱིར་རོ། །དེའང་རྣམ་འགྲེལ་ལས།
རྟོག་གཉིས་གཅིག་ཅར་འཇུག་པ་མེད། །འདི་ལྟར་རྣམ་པར་རྟོག་པ་རྣམས། །རིམ་གྱིས་
འབྱུང་བར་ཡང་དག་རྟོགས། །ཞེས་བཤད་པས་གྲུབ་བོ། །ཁྱབ་པ་མེད་ན་མ་བྱིན་ལེན་གྱི་
མཐར་ཐུག་ཐོབ་བློ་ཡིན་པ་ཉམས་སོ། །འདོད་ན་འོད་ལྡན་ལས། གཅིག་ལས་མཐར་
འགྱུར་བ་བཞི་ཡང་འབྱུང་ཞེས་གསུངས་པ་དེ་ནི་ལས་ཀྱི་ལམ་རྣམས་གཅིག་ཅར་རྫོགས་པ་
ལ་དགོངས་པ་ཡིན་ཞེས་བཤད་དོ་ཞེ་ན། དེ་ནི་འོད་ལྡན་དུ་སྔ་རབས་པའི་འདོད་པ་བརྗོད་པ་
ཡིན་གྱིས། བྱེ་བྲག་སྨྲ་བ་ལྟར་ན་མཐར་ཐུག་རིམ་གྱིས་གྲུབ་པའོ། །མཐར་ཐུག་གནས་
  

སྤགས་ཡིན་པར་གསུངས་པ་དང་མི་འགལ་བའི་རྣམ་གྲངས་གཞན་ཡང་འོད་ལྡན་དུ་གནས་
སྤགས་ཀྱི་བྱེ་བྲག་མང་དུ་ཡོད་པར་བསྟན་པའི་སྐབས་ལས་ཁ་ཅིག་ནི་ནམ་བསམ་པས་མ་
བཏང་བའོ། །ཁ་ཅིག་ཏུ་ནི་ཕམ་པའོ། །ཁ་ཅིག་ཏུ་ནི་མི་སྣང་བའོ། །ཁ་ཅིག་ཏུ་སྣང་བའོ། །
ཁ་ཅིག་ཏུ་ནི་རེ་བ་ཆད་པ་ཞེས་བྱ་བ་ལ་སོགས་པ་མཚན་ཉིད་ཇི་ལྟ་བ་བཞིན་དུ་དཔྱད་ནས་
བརྗོད་པར་བྱའོ་ཞེས་གསུངས་སོ། །
གཉིས་པ་ཡན་ལག་གི་དོན་ནི། གོས་མང་པོ་ས་ལ་བཏིང་པ་ལྟ་བུ་ལ་ཁུར་དེ་བྱས་
ནས་ཊཱི་ཀ་ལས། གཟོད་རྐུའོ་སྙམ་པས་རྐུ་བ་ལ་ནི་ཁུང་བརྐུས་པ་ན་སྟེ་ཁུར་བཏེགས་
འཕགས་ན་ཕམ་པར་འགྱུར་བའོ། །ཊཱིཀ་ལས། རླུང་གིས་གོས་དག་གཏོར་བར་གྱུར་པ་ན།
དགེ་སློང་གིས་ཁུར་དུ་དྲེགས་ཏེ་རྐུའོ་སྙམ་པས་གོས་དེ་དག་སྡུད་པར་བྱེད་པ་ན་ཁུར་འདྲེག་
པའི་སྔ་རོལ་ཏུ་གོས་རེ་རེ་ནས་གནས་ནས་སྤོས་ཀྱང་ཕམ་པར་མི་འགྱུར་ཏེ། དེའི་ཚེ་བསྡུའོ་
སྙམ་པའི་བློ་ཡོད་ཀྱི་རྐུའོ་སྙམ་པའི་བློ་མེད་པའི་ཕྱིར་རོ་ཞེས་བཤད་དོ། །ཊིཀ་ལས། མེ་
ཏོག་ལ་སོགས་པ་བཏུས་ནས་གཟོད་རྐུའོ་སྙམ་པ་བརྐུས་པ་ལ་ནི་ཕུང་པོ་བརྐུས་ན་སྟེ། ཕུང་
པོ་བཏེག་སྟེ་ས་ལས་འཕགས་ན་ཕམ་པར་འགྱུར་བར་བཤད་དོ། །ཊིཀ་ལས། མེ་ཏོག་ལ་
སོགས་པ་རེ་རེ་ནས་བཏོགས་པའམ་བཏུས་པའི་ཚེ་ན་ནི་བརྐུས་པ་མ་ཡིན་ཏེ། དེའི་ཚེ་ན་
བཏོགས་པའི་བསམ་པ་ཡོད་པར་ཟད་ཀྱི་རྐུ་བའི་བསམ་པ་མེད་པའི་ཕྱིར་རོ་ཞེས་སོ། །
ཆུའམ་འདམ་རྫབ་ལ་སོགས་པར་སྦྱངས་པ་སྟེ་བྱིང་བར་བྱས་ཏེ་རྐུ་བ་ལ་ནི་གནས་ཆུའམ་
འདམ་རྫབ་ལ་སོགས་ཀྱི་སྟེང་ནས་བརྐུ་བྱ་རྫས་ཀྱི་སྟེང་བྱིང་སྟེ་རྫས་མི་སྣང་ན་བརྐུས་པའི་
ཕམ་པ་བསྐྱེད་པའོ། །དེ་ལ་རྒྱ་གར་གྱི་འདུལ་འཛིན་ཁ་ཅིག་ན་རེ། གནས་ཀྱི་སྟེང་ནས་རྫས་
ཀྱི་སྟེང་བྱིང་བ་ན་བརྐུས་པའོ་ཞེས་པ་འདི་མི་འཐད་དེ། དེའི་ཚེ་ན་རྐུ་བའི་བསམ་པ་མེད་
པའི་ཕྱིར་རོ། །
དེ་ཡང་ལུང་རྣམ་འབྱེད་ལས། ཕྱིས་རྐུའོ་སྙམ་པའི་བློས་ཞེས་གསུངས་པས་ཟོང་
 

སྦྱིངས་པའི་ཚེ་ན་རྐུ་སེམས་མེད་པར་གྲུབ་ཅེས་ཟེར་རོ། །དེ་ནི་མ་ཡིན་ཏེ། རྣམ་འབྱེད་ལས་
གསུངས་པ་དེ་ནི། ཕྱིས་རྐུའོ་སྙམ་པའི་བློས་ཞེས་བསྟན་པ་མ་ཡིན་གྱི། ཕྱིས་བཀུར་རོ་སྙམ་
པའི་བློ་ཞེས་བསྟན་པ་ཡིན་ཏེ། ལུང་རྣམ་འབྱེད་ལས། སྦྱིངས་ཏེ་རྐུ་བའི་སྐབས་དེ་ཕྱིས་
དབྱུང་ངོ་སྙམ་པའི་བློས་སམ་བསམ་པ་གང་ཡིན་པ་དེ་ནི་མ་བརྐུས་པ་རྐུ་བའི་བསམ་པ་མ་
ཡིན་གྱི་རྐུས་ཟིན་པ་བཀུར་བའི་བསམ་པའོ། །དབྱུང་ངོ་ཞེས་པ་འདི་ཨུད་ཐར་ཞེས་སྐད་ཀྱི་
བྱིངས་གསུངས་ཏེ། སྐད་ཀྱི་བྱིངས་དེ་ཡང་བརྐུས་པ་དང་བཀུར་བ་དང་རྒྱ་ཆེ་བ་དང་གསུམ་
ལ་འཇུག་པའི་སྒྲ་ལུང་རྣམ་འབྱེད་དུ་གསུངས་པ་དེ་ནི། ཊིཀ་ལས། སྐད་ཀྱི་བྱིངས་འདི་ཡང་
བཀུར་བའི་དོན་ཡིན་གྱི་རྐུ་བའི་དོན་ནི་མ་ཡིན་ནོ་ཞེས་སོ། །ཟོང་སྦྱིངས་པའི་ཚེ་ན་སྐུ་
སེམས་མེད་ན། ཟང་སྦྱིངས་པར་བྱེད་པའི་ཚེ་ན་མ་བྱིན་ལེན་གྱི་ལྟུང་བ་མི་བསྐྱེད་པར་ཐལ་
བ་ལ། ལུང་རྣམ་འབྱེད་ལས། དགེ་སློང་གིས་ཟོང་སྦྱངས་པའི་ཕྱིར་ཁྲི་ལས་ལྡང་པར་བྱེད་
ཆུར་འཇུག་པར་བྱེད་ནོམ་པར་བྱེད་ཉུག་པར་མི་བྱེད་པ་དེ་སྲིད་དུ་ཉེས་བྱས་སུ་འགྱུར་རོ། །
ནོམ་པར་བྱེད་ཉུག་པར་བྱེད་པ་ན་སྦོམ་པོར་འགྱུར་རོ་ཞེས་གསུངས་པ་དང་འགལ་ལོ། །མུ་
ཏིག་གི་ཆུན་པོའམ་ཤིང་སྡོང་པོ་ལྟ་བུ་དྲུང་ཅིང་བཤལ་ཏེ་རྐུ་བ་ལ་ནི་འདུད་བྱེད་ཀྱི་ངོས་ཀྱི་
གཞིའི་མཚམས་ལས་ངོས་གཅིག་ཤོས་ངོས་ཕྱི་མ་ཤོས་འདས་ན་རྐུས་པའི་ཕམ་པ་བསྐྱེད་
པའོ། །ཤིང་སྡོང་པོ་ལྟ་བུ་བརྐུ་བྱའི་རྫས་དེས་ཁྱབ་ཅིང་ནོན་པའི་ཁོངས་སུ་གཏོགས་པའི་
མཚམས་དེ་དང་ལྡན་པ་ཉིད་ལ་ནི་མཚམས་དེ་ལས་འདས་ཀྱང་བརྐུས་པའི་མཐར་ཐུག་པ་
མ་ཡིན་ནོ། །གལ་ཏེ་རྫས་དེས་ནོན་ཅིང་ཁྱབ་པའི་མཚམས་དེ་ལས་འདས་ན་བརྐུས་པ་
ཡིན་ནོ། །རྫས་དེའི་ཆ་ཕྱི་མ་ཤོས་ཁོ་ན་བརྐུས་པར་འགྱུར་ལ། དེ་ལྟར་ན་ཤིང་སྡོང་པོ་གཅིག་
ཉིད་ལྟ་བུ་ཆ་ཤས་འདྲེས་ཤིང་འབྱར་བ་དྲང་བར་བྱ་བའི་དངོས་པོ་གཅིག་ལ་ཕྱེད་བརྐུས་ཕྱེད་
མ་བརྐུས་པ་འགལ་བར་འགྱུར་རོ། །མཚམས་དེའི་མཚན་ཉིད་ཅན་ནི་གྱོང་གྲུགས་དང་
ཞེས་པའོ། །སྐྱེ་བ་ལྗོན་ཤིང་ལྟ་བུ་ཕྱུང་སྟེ་རྐུ་བ་ནི་རྫས་ས་ལ་བཞག་པ་རྐུ་བ་དང་འདྲ་སྟེ་ས་
 

ལས་འབྲལ་མེད་དུ་བཏོན་པ་ན་བརྐུས་པའོ། །འོ་ན་རྣམ་འབྱེད་ལས། ཤིང་བཏོན་ནས་ཕྱིས་
བརྐུ་བར་བཤད་པ་དང་འགལ་ལོ་ཞེ་ན། མ་ཡིན་ཏེ། བཏོན་པ་དང་རྐུ་བ་དུས་མཉམ་པ་ལ་
བཏོན་ནས་རྐུ་ཞེས་གསུངས་ཏེ་ཁ་གདངས་ནས་ཉལ། མིག་བཙུམ་ནས་རྒོད་ཅེས་ཟེར་བ་
དང་འདྲའོ་ཞེས་འོད་ལྡན་ལས་བཤད་དོ། །མི་རྐུ་བ་ལ་གཉིས་ལས། རང་ལ་མི་མོས་པའི་
མི་རྐུ་བ་ནི་མཐུས་འཛིན་པ་སྟེ་འོག་ནས་འཆད་དོ། །རང་ལ་མོས་པའི་མི་རྐུ་བ་ལ་གལ་ཏེ་
བརྡས་རྐུ་བ་ན་ནི་བརྡའ་དེ་གྲུབ་ན་བརྐུས་པའི་ཕམ་པ་བསྐྱེད་པའོ། །ལུང་རྣམ་འབྱེད་ལས།
བྱ་རྐུ་བ་ལ་གཉིས་ཏེ། མངོན་སུམ་དུ་བབས་པ་རྐུ་བ་དང་སྤར་ཏེ་རྐུ་བའོ། །དང་པོ་ནི། མི་
གཞན་དབང་བའི་བྱ་ཁ་ཅིག་དགེ་སློང་གིས་འཆགས་འམ་དང་རའམ་སྒོ་ཁང་དག་ཏུ་བབས་
པའི་བྱ་བརྐུས་ན་ཕམ་པར་འགྱུར་ཏེ། རི་དྭགས་དང་བྱ་དང་ཞེས་སྔར་བསྟན་ཏོ། །
གཉིས་པ་ནི། གལ་ཏེ་བྱ་སྤར་ཏེ་རྐུ་བ་དེ་ལྟར་ན་བྱ་སྤར་བ་ན་བརྐུས་པ་སྟེ་འཕུར་བ་
ན་ཕམ་པ་བསྐྱེད་པའོ། །དུད་འགྲོ་གློ་བུར་བའི་དབང་དུ་བྱས་པ་ནི་དུད་འགྲོ་སྟེ་རི་དྭགས་
ལ་སོགས་པ་རྒྱའམ་སྙི་ལ་བཏགས་པ་བཀྲོལ་བ་ནའོ། །དུད་འགྲོ་གཉུག་མ་བའི་དབང་དུ་
བྱས་པ་ནི། ར་ལུག་ལ་སོགས་པའི་ཁྱུ་འགྲོ་བཞིན་པའི་ནང་ནས་ཕུར་པ་ལ་བརྟོད་ཅིང་
བཞག་པས་བརྐུ་བར་བྱེད་པ་དང་ཁྱུ་ལས་བཀར་བ་གཉིས་ནི་ཞེས་སོ། གོམ་པ་ཕྱིར་ནུར་བ་
དང༌། འབྱངས་པ་སྟེ་མདུན་ནས་རིང་དུ་སོང་བ་དང་། ལམ་ནས་གཡས་གཡོན་དུ་འཇམ་པ་
སྟེ༑ རྣམ་འབྱེད་ལས། གཤོད་ལས་ཐང་ལ་བྱུང་བ་དང་ཐང་ལས་གཤོད་དུ་འབབ་པ་དང་
མངོན་པར་སྐབས་ཡོད་པ་ནས་ནགས་ཐིབས་པོར་འཇུག་པ་ལ་སོགས་པ་གསུངས་ཏེ། ཊཱི་
ཀ་ལས། དེ་དག་ཐམས་ཅད་ནི་འཇམ་པའི་སྒྲས་བསྡུས་པ་ཡིན་ནོ་ཞེས་སོ། །གྲུ་ནི་སྐམས་
སྟེ་ཐང་ལ་ཁུར་བ་དང་། རྣམ་འབྱེད་འགྲེལ་ལས། ཡུར་པོ་ཆེ་ནི་ཆུ་ཀླུང་ཆུང་ངུའོ་ཞེས་སོ། །
ཆུ་འདལ་བ་ནི་འགྲེལ་ཆུང་ལས། མཚེའུ་དང་མཚོ་ལས་ཀྱང་རང་སྟེ་ཞེས་སོ། །ཊིཀ་ལས།
ཆུ་ཀླུང་ཆེན་པོ་དག་ཏུ་ཇི་ལྟར་བརྐུས་པར་འགྱུར་ཞེ་ན། རྒྱུན་ཕྱོགས་ཀྱིས་སོ་ཞེས་པ་ལ་
 

སོགས་པ་སྟེ། རྒྱུན་ཕྱོགས་དང་ཐད་ཀ་དང་རྒྱུན་ལས་བཟློག་པ་དང་གསུམ་དུ་དབྱེའོ། །
བླའི་གྲར་བཀྱེ་ནས་ཞལ་ཆེ་རྒྱལ་ན་ཕམ་པ་བསྐྱེད་པ་སྟེ། འགྲེལ་ཆུང་ལས། དགེ་སློང་མི་
དབང་བ་ལས་རྒྱལ་པོས་དགེ་སློང་དབང་ངོ་ཞེས་བཅད་ན་ཕམ་ཞེས་སོ། །འོག་གཟུར་
ཤགས་བཀྱེ་ན་ཕ་རོལ་པོའི་ཤགས་ཀྱི་སྦྱོར་བ་ཉིད་བཏང་སྟེ་སྤྲོ་བ་ཡུས་བཏང་ན་ཕམ་པ་
བསྐྱེད་པའོ། །རྣམ་འབྱེད་འགྲེལ་ལས། བླའི་གྲ་ཞེས་བྱ་བ་ནི་རྒྱལ་པོས་བསྐོས་པའི་མིའིའོ་
འོག་གཟུར་ཞེས་བྱ་བ་ནི་ཡུལ་མིའི་ཚོགས་སོ་ཞེས་བཤད་དོ། །བླའི་གྲ་དང་འོག་གཟུར་
གཉིས་ཚིག་བཙན་མི་བཙན་གྱི་ཁྱད་པར་ཡོད་པས་ཐོབ་བློ་སྐྱེད་དཀའ་སླ་ཡོད་པའོ། །
བསླབ་བྱའི་སྐབས་ནི། རྐུ་སེམས་མེད་པ་ལ་ཤོ་གམ་དུ་ཞེས་པ་སོགས་པའོ། །འདིར་ཤོ་
གམ་དང་འབྲེལ་པའི་སྤྱི་དོན་བརྒྱད་ལས། དང་པོ་གང་དུ་གཞལ་བའི་གནས་ནི་ས་ཡིན་
སྲུང་བ་ཡིན། གཅོད་པ་ཡིན་པ་སྟེ། གཞན་དུ་ན་རྒྱལ་པོས་ལ་དབང་གི་ནམ་མཁའ་ལ་མི་
དབང་བའི་ཕྱིར་དང་། བསྲུངས་པའི་གླ་རྔན་མི་དབང་བའི་ཕྱིར་དང་། ཤོ་གམ་སྦྱིན་མི་
དགོས་པའི་ཕྱིར་རོ། །
གཉིས་པ་གང་ལ་གཞལ་བའི་བདག་པོ་ནི་རྒྱལ་པོ་ཆོས་བཞི་ལྡན་ཏེ། བྱེ་བྲག་ཏུ་
བཤད་པ་ལས་གང་ཞིག་ཆོས་བཞིན་དུ་བསྲུང་བ་དང་། སྐྱོབ་པ་དང་སྦེད་པ་དང་། ཀུན་
འགེད་པར་བྱེད་པ་དེས་ཤོ་གམ་དབང་བ་ཡིན་ནོ་ཞེས་བཤད་དེ། རྒྱལ་པོ་གཞན་གྱི་དམག་
ལས་བསྲུང་བ་དང་། རྒྱལ་པོ་རང་གི་ཡུལ་མིས་འཇོམས་པ་ལས་སྐྱོབ་པ་དང་། ཚོང་པ་ནང་
གི་འཇིགས་པ་ལས་སྦེད་པ་དང་། ཡུལ་ཆོས་ཀྱི་རིགས་ཚོད་དུ་ལེན་པ་སྟེ། འོད་ལྡན་ལས།
སྐྱེ་དགུ་ཉོན་མོངས་བསྲུང་བའི་ཕྱིར། །རྒྱལ་པོ་ལ་ནི་ཤོ་གམ་གཞལ། །གལ་ཏེ་དེ་ཡང་བསྲུང་
བ་ཡིས། །ཉོ་ན་གླ་ནི་བུ་ལོན་མིན། །ཞེས་བཤད་དོ། །
གསུམ་པ་གང་ལས་གཞལ་བའི་རྫས་ནི། ཉོ་ཚོང་དུ་བྱེད་པའི་ཟོང་ལས་ཏེ། འོད་ལྡན་
ལས། འཇིག་རྟེན་པའི་ལུགས་ཀྱི་ཟོང་ཁོ་ན་ལ་ཤོ་གམ་བཅད་པར་རིགས་སོ་ཞེས་འཇོག་སྟེ་
 

ཞེས་སོ། །
ཁ་ཅིག་ན་རེ། ཟོང་མ་ཡིན་པ་ལ་ཡང་ཤོ་གམ་འཇལ་དགོས་ཏེ། ཕ་མ་དང་དཀོན་
མཆོག་གི་ཕྱིར་ཁྱེར་བའི་རྫ་ས་ལས་ཀྱང་ཤོ་གམ་སྦྱིན་པར་གསུངས་པ་དང་། རང་གི་འཚོ་
བའི་ཡོ་བྱད་དུ་བྱ་བའི་རས་ལ་ཡང་ཁ་ཚར་བཅད་པ་དང་། ཆུར་སྨྱུག་པ་ལ་སོགས་པ་
གསུངས་པའི་ཕྱིར་ཞེས་ཟེར་རོ། །དེ་ལ་གནོད་བྱེད་བརྗོད་པ་ནི། ཁྱེད་ལྟར་ན་ཆོས་གོས་
དང་བཅས་ལམ་དུ་འགྲོ་ན་ཤོ་གམ་གཞལ་དགོས་པ་དང་བཅས་ཏེ་ལམ་དུ་འགྲོ་བའི་ཉེས་
པར་འགྱུར་བས། སྡོམ་བརྩོན་ལམ་དུ་མི་འཇུག་པར་ཐལ། ཆོས་གོས་མེད་ན་ཆ་ལུགས་
ཉམས་པར་འགྱུར་ལ། ཆོས་གོས་ཡོད་ན་ཤོ་གམ་གཞལ་དགོས་དང་བཅས་ཏེ་ལམ་དུ་འགྲོ་
བའི་ཉེས་པར་འགྱུར་བའི་ཕྱིར་རོ། །འདོད་ན་སྨན་གྱི་གཞི་ལས། ཤུལ་གྱི་རྐུན་རྒྱགས་ཀྱི་
ཆེད་དུ་ཀར་ཤ་པ་ན་ཞེས་པར་གསོལ་བཀའ་སྩལ་པ་བླངས་པར་བྱའོ་ཞེས་གསུངས་པ་དང་
འགལ་ལ། བྱེ་བྲག་ཏུ་བཤད་པ་ལས་ཀྱང་དཀོན་མཆོག་དང་མཁན་པོ་དང་སློབ་དཔོན་དང་
ཕ་མ་དང་སྐྱེས་ཀྱི་ཕྱིར་ཁྱེར་བ་དེ་ལས་ཤོ་གམ་སྦྱིན་པར་མི་བྱ་སྟེ། ཉོ་ཚོང་བྱ་བའི་རྒྱུར་མི་
ཁྱེར་པས་སོ། །ཟོང་དེ་ལ་ཟོང་དང་འདྲ་བར་བླང་བར་མི་བྱའོ་ཞེས་བཤད་དོ། །དེ་དང་
མཐུན་པར་རྒྱལ་པོའི་བསྟན་ངག་ལས་ཀྱང་ངོ་། །སྒྲུབ་བྱེད་གཞིག་པ་ནི་ཕ་མ་དང་དཀོན་
མཆོག་གི་རྫས་ལས་ཤོ་གམ་སྦྱིན་པ་དེ་ཡང་སྦྱིན་བྱུང་ཙམ་དུ་འདྲ་ཞིང་ཁ་མཆུ་སྤང་བའི་ཕྱིར་
རོ༑ ༑རྣམ་པ་གཅིག་ཏུ་ན་ཕ་མ་ལ་སོགས་པ་དེ་དག་གི་ཟོང་ལས་སྦྱིན་པའོ། །ཆུར་སྨུག་པ་
ལ་སོགས་པ་གསུངས་པ་དེ་ཡང་རང་གི་ཆོས་གོས་ཀྱི་རྒྱུ་ཡིན་ཡང་ཉོ་ཚོང་གི་ཟོང་ཡིན་ནོ། །
ཞེས་འཚེ་འཐབ་བྱེད་དུ་འོང་བ་སྤང་བའི་ཕྱིར་དང་། འོད་ལྡན་ལས། ཁ་ཆར་བཅད་པ་དང་
ཆུར་སྨུག་པ་ལ་སོགས་པ་བྱས་པ་ལ་ཤོ་གམ་མི་གཅོད་པའི་ཡུལ་ཆོས་ཀྱི་དབང་དུ་བྱས་པ་
ཡིན་ནོ་ཞེས་བཤད་དོ། །
བཞི་པ་ཇི་ཙམ་གཞལ་བའི་ཚད་ནི། ཡུལ་ཆོས་ཀྱིས་འཇོག་པས་འདུལ་བ་ལུང་ལས་
 

ཚད་གསུངས་པ་མེད་དོ། །འོད་ལྡན་ལས། ཟོང་ལ་ནི་ཉི་ཤུ་ཆ་ཤོ་གམ་ཡིན་ལ། རྩྭ་ཤིང་ལ་
ནི་དྲུག་ཅུ་ཆ་ཡིན་ནོ། །ལྔ་པ་མ་གཞལ་བའི་ལྟུང་བ་ནི་རྐུ་སེམས་དང་རིན་ཐང་ལ་སོགས་
པའི་ཡན་ལག་ཚང་ན་ཕམ་པར་འགྱུར་རོ། །དྲུག་པ་ལྡོག་མཚམས་ལྟུང་མེད་ནི། རྐུ་སེམས་
མེད་ན་ཤོ་གམ་མ་གཞལ་ཡང་མ་བྱིན་ལེན་གྱི་ལྟུང་བ་རྣམ་གཞག་མི་འབྱུང་སྟེ། རྐུ་སེམས་
མེད་པ་ལ་ཤོ་གམ་དུ་གཏོགས་པའི་ཞེས་སོ། །བདུན་པ་རྒྱུར་འགྲོ་བསླབ་བྱ་ནི། ཤོ་གམ་
གཞལ་དགོས་པ་དང་བཅས་པ་འགྲོ་བར་མི་བྱའོ་ཞེས་སོ། །བརྒྱད་པ་ཤོ་གམ་གྱིས་མཚན་
པའི་དོན་ནི། གྲུ་བཙས་ཀྱང་མཚོན་པ་སྟེ། འོད་ལྡན་ལས། ཤོ་གམ་གྱིས་ནི་གྲུ་བཙས་ཀྱང་
རྣམ་པར་བཤད་པ་ཡིན་ཏེ་ཞེས་སོ། །ཡུལ་ཆོས་ཀྱི་གྲུ་བཙས་མི་ལེན་ན་ནི་མ་གཞལ་ཡང་
ཉེས་པ་མེད་དེ། འོད་ལྡན་ལས། སྦྲུམ་མ་ཟླ་བ་གཉིས་ལ་སོགས། །རབ་ཏུ་བྱུང་དང་ཐུབ་པ་
དང༌། །བྲམ་ཟེ་དང་ནི་རྟགས་ཅན་ལ། །གྲུ་བཙས་བླང་བར་མི་བྱའོ། །ཞེས་འཇིག་རྟེན་པའི་
གཞུང་ལུགས་ཁུངས་སུ་དྲངས་སོ། །
གཉིས་པ་ཡན་ལག་གི་དོན་ནི། ལུང་ལས། འཆེལ་དང་ལེན་དང་ཡུག་ཆེན་རྒན་
གཞོན་ཞེས་པ་གླེང་གཞི་དང་འབྲེལ་ནས། རྐུ་སེམས་མེད་པ་ལ་ཤོ་གམ་རྐུ་བའི་ལྟུང་བ་རྣམ་
གཞག་དུ་བཏགས་པའི་ཉེས་པ་འབྱུང་བར་དོགས་པར་མི་བྱའོ། །རྐུ་སེམས་མེད་ཀྱང་བསླབ་
བྱའི་ཉེས་བྱས་ནི་འབྱུང་སྟེ། ཤོ་གམ་གཞལ་དགོས་པ་དང་བཅས་པ་འགྲོ་བར་མི་བྱའོ། །
ཞེས་སོ། །གནང་བ་ལ་གཞན་གྱིས་བཟླས་ན་གཞན་དུ་མ་བརྐུས་པ་མ་ཡིན་ཏེ་སྦོམ་པོར་
འགྱུར་བ་ཡིན་ནོ། །འདི་ནི་འགྲེལ་ཆུང་ལས། ནོར་བདག་ལ་སྦྱིན་པའི་ཕྱིར་ཤོ་གམ་མ་ཡིན་
ན་སྦོམ་པོའོ། །དགེ་སློང་བདག་ཉིད་བཀུར་བའི་ཕྱིར་ཤོ་གམ་མ་བྱིན་ན་ཕམ་པའོ་ཞེས་
བཤད་དོ། །མ་གནང་བས་གཞན་གྱིས་བཟླ་བར་མི་བྱ་བ་ལས་བཟླས་ན་འགྲེལ་ཆུང་ལས་
རིན་ཐང་ཚང་ན་ཕམ་པར་འགྱུར་ཞེས་བཤད་ཅིང་། ཊིཀ་ལས། འདི་ལ་མ་བྱིན་ལེན་གྱི་ཉེས་
པ་མེད་ཀྱང་ཚུལ་མ་ཡིན་པའི་ཕྱིར་བཀག་སྟེ། འཇིག་རྟེན་ན་ཁ་ཟེར་བར་འགྱུར་བའི་ཕྱིར།
 

བསླབ་བྱའི་ཉེས་བྱས་སོ་ཞེས་བཤད་དེ། རྐུ་སེམས་ཡོད་པ་དང་མེད་པའི་དབང་དུ་བྱས་པ་
སྟེ༑ འགྲེལ་པ་གཉིས་ཀ་ལྟར་འཐད་དོ། །དེ་ཉིད་ནི་འོག་མ་ལ་གོང་མའོ་ཞེས་པ་འོད་ལྡན་
ལས་གྲོགས་པོ་རབ་འབྲིང་ཐ་མར་གྱུར་པ་ལ་ཡིད་གཅུགས་བྱ་བའང་རིམ་པ་བཞིན་དུ་
བསྒྲུབ་ཅེས་བཤད་དོ། །ཊིཀ་ལས། བདག་པོ་གང་ཡིན་པ་མི་ཤེས་ན། དེ་དགེ་བསྐོས་ལ་
གཏད་པ་ཉིད་དུ་བྱ་ཞེས་པ་དང་། ལུང་ལས་བདག་པོ་གང་ཡིན་ཤེས་ཀྱང་དེ་དགེ་བསྐོས་ལ་
གཏད་པར་གསུངས་པ་དང་འགལ་སྙམ་ན། སྤྱིར་བཏང་ལ་ཊིཀ་ལྟར་ཡིན་ལ་དམིགས་
བསལ་ནི་བདག་པོ་དེ་ཏིང་ངེ་འཛིན་ལ་ཞུགས་པའམ་རང་དང་ཞེ་འབྲས་པ་ཡིན་ན། ལུང་
ལས་གསུངས་པ་བཞིན་དུ་བྱ་བར་གསལ་ལོ། །ཡོངས་སུ་བཟུང་བ་དང་བཅས་པ་ཞེས་པ་
འཇིག་རྟེན་པའི་ལྷ་ཁང་དང་སྲོག་ཤིང་གི་དབང་ཕྱུག་གི་བྱུང་བ་དང་འགྲེལ་ནས་སོ། །བདག་
གིར་བྱས་པ་ཞེས་པ་དགེ་སློང་གིས་རང་གི་ཆོས་གོས་ཆོམ་རྐུན་པ་ལས་ནན་གྱིས་ཕྲལ་བ་
ལས་སོ། །མི་སྙན་པ་ཞེས་པ་ནི་རྐུན་པོ་ཐག་བརྐུས་པ་དང་བུ་རམ་ཤིང་བརྐུས་པ་དང་སྤྲེའུའི་
རོ་དང་འོལ་བས་ཤ་ཁྱེར་བའི་བྱུང་བ་དང་འབྲེལ་ནས་ཏེ། འཕྱར་ཀའི་རྒྱུ་སྤང་བའི་ཕྱིར་རོ། །
རོའི་རྫས་ཞེས་པ་རྐུ་སེམས་ཡོད་ན་མི་མ་ཡིན་ལ་བརྐུས་པའི་སྦོམ་པོ་དང་མེད་ན་བསླབ་
བྱའི་ཉེས་བྱས་བསྐྱེད་པའོ། །རོ་མ་སྨྲས་པ་ལས་བྱུང་བར་མི་བྱ་ཞེས་པ་ལ་ལུང་ལས་སྲིན་བུ་
ཕྲེའུ་དང་གྲོག་མས་ཟོས་ཀྱང་དེའི་ཚེ་བླང་བར་བྱའོ་ཞེས་གསུངས་སོ། །བསྟི་གནས་ཉིད་དུ་
ཞེས་པ་མ་བྱིན་ལེན་གྱི་ཉེས་པར་འགྱུར་རམ་སྙམ་པའི་དོགས་གཅོད་དོ། །དགེ་སློང་དང་
དགེ་ཚུལ་མི་འདོད་བཞིན་དུ་འབྲེལ་པས་འཁྲིད་པ་ན་དགེ་སློང་གིས་བཟུང་བར་བྱ་སྟེ། རབ་
བྱུང་གི་བར་ཆད་སྤང་བའི་དགོས་པ་ཡོད་པའི་ཕྱིར་དང་། གཞན་གྱི་མི་ནན་གྱིས་ཕྲལ་བའི་
ཉེས་པར་འགྱུར་རམ་སྙམ་པའི་དོགས་པ་བཅད་པའི་ཕྱིར་ཏེ། མ་བྱིན་ལེན་གྱི་སྐབས་སུ་
གསུངས་པས་གྲུབ་བོ། །འདིར་ཁ་ཅིག་ན་རེ། རབ་བྱུང་དེ་བཅས་འདོད་ན་ཉེ་དུ་རྣམས་དབང་
ཞིང་མི་འདོད་ན་དགེ་སློང་རྣམས་དབང་སྟེ་རྫས་ཀྱི་བསམ་པའི་སྟོབས་ཀྱིས་བདག་པོར་
 

གྱུར་པས་མ་བྱིན་ལེན་གྱི་ལྟུང་བ་མེད་པའོ་ཟེར་ཡང་། འདི་ནི་རྐུ་སེམས་མེད་པས་ལྟུང་བ་
མེད་པ་ཡིན་གྱི། རྫས་ཀྱི་བསམ་པའི་སྟོབས་ཀྱིས་བདག་པོར་གྱུར་ན་ནི། དགེ་སློང་རང་ལ་
མི་དེ་མོས་ཀྱང་རྐུ་སེམས་ཡོད་ན་བརྡས་རྐུ་བ་དང་ལྷན་ཅིག་གནས་པ་དང་། ཉེ་གནས་
འབྲོས་སུ་བཅུག་པ་ལ་ལྟུང་བར་གསུངས་པ་དང་འགལ་ལོ། །ཀ་ཀ་ནི་ཞེས་པ་འགྲོན་བུ་ཉི་
ཤུའམ་དེའི་རིན་ཐང་གི་མིང་ཡིན་ནོ། །མ་ཤ་ཀ་ཞེས་པ་འགྲོན་བུ་བརྒྱད་ཅུའམ་དེའི་རིན་
ཐང་གི་མིང་ཡིན་ནོ། །ཀ་ཀ་ནི་དང་མོ་ཎ་ཊི་ཀ་ལ་མིང་གི་རྣམ་གྲངས་ཡིན་ལ། མ་ཤ་ཀ་དང་
ཡང་མིང་གི་རྣམ་གྲངས་སོ། །ཀར་ཤ་པ་ན་དང་ན་ན་ཀ་མིང་གི་རྣམ་གྲངས་ཏེ། ཀ་ཏ་ན་ཞེས་
ཀྱང་ཟེར་རོ། །ཡུལ་ཁ་ཅིག་ཏུ་ཀར་ཤ་པ་ན་ལ་མ་ཤ་ཀ་ཉི་ཤུ་བྱེད་ལ། ཡུལ་ཁ་ཅིག་ན་བཅུ་
གཉིས་བྱེད་ན་རིན་ཐང་ཇི་ལྟར་རྩི་ཞེ་ན་གང་དུ་རྐུ་བའི་གནས་དང་གང་གི་ཚེ་ན་རྐུ་བའི་དུས་
ཀྱི་ཀར་ཤ་པ་ན་དེའི་རིན་ཐང་བརྩི་ཞེས་སོ། །སྔར་རྣམ་འབྱེད་དུ་རིན་ཐང་ནི་བརྐུས་པའི་
གནས་དང་དུས་ཀྱིས་སོ་ཞེས་པས་བརྐུ་བྱ་རྫས་ཀྱི་རིན་ཐང་བརྩི་བ་བསྟན་ལ། འདི་ནི་ཀར་
ཤ་པ་ནའི་རིན་ཐང་བརྩི་བའོ། །རྐུ་བའི་གནས་དང་བརྐུས་པའི་དུས་ཀྱིས་ཞེས་པ་ནི་སྦྱོར་
བའི་དུས་སུ་རིན་ཐང་ཚང་དགོས་པ་དང་མཐར་ཐུག་གི་དུས་སུ་རིན་ཐང་ཚང་དགོས་པ་ཕན་
ཚུན་མཚོན་པའི་ཕྱིར་རོ། །ཆེ་བ་ཉིད་ཀྱིས་རིན་ཐང་གདམས་པར་མི་ནུས་པ་ཞེས་པ་དེའི་ཊིཀ་
ལས་ཕམ་པར་མི་འགྱུར་རམ་སྙམ་པའི་དོགས་པ་གཅོད་དོ། །འགྲེལ་ཆུང་གིས་ཕམ་པ་མང་
པོར་འགྱུར་རམ་སྙམ་པའི་དོགས་པ་བཅད་དོ། །ཊིཀ་ལས། རིན་ཐང་གདབ་པར་མི་ནུས་
པ་རྐུ་བ། དེ་ལ་སངས་རྒྱས་ཀྱི་སྐུ་གདུང་ནི་གཞལ་དུ་མེད་པའི་རིན་པོ་ཆེ་ཉིད་ཡིན་ཞེས་དང་།
ཞུ་བ་ལས། རིང་བསྲེལ་བརྐུས་ན་ཅིར་འགྱུར་མཐར་འགྱུར་ཞེས་གསུངས་སོ། །ཡུལ་གང་ན་
སངས་རྒྱས་ཀྱི་བསྟན་པ་མེད་པ་དེར་ནི། ཆུང་བ་ཉིད་ཀྱིས་དེར་མ་ཆོག་པ་དེ་ལ་སངས་རྒྱས་
ཀྱི་སྐུ་གདུང་ནི་གཞལ་དུ་མེད་པའི་རིན་པོ་ཆེ་ཉིད་ཡིན་ནོ་ཞེས་སྦྱར་ཏེ། དེ་བརྐུས་ན་སྦོམ་
པོར་འགྱུར་རོ་ཞེས་ཀྱང་སྔ་མ་རྣམས་གསུངས་སོ། །དཔེ་བྲི་བ་ལ་ནི་ཞེས་པ་ཊི་ཀ་ལས་རྐུ་
 

སེམས་ཡོད་དུ་ཟིན་ཀྱང་རེ་ཞིག་དཔེ་བྲི་བར་རྐུ་བ་ལ་ནི་ཉེས་པ་མེད་པར་བསྟན་པ་ཞེས་པ་
ནི་རྐུ་སེམས་བཏགས་པ་བ་སྟེ། བཅས་ལྡན་དགེ་སློང་ལ་རྐུ་སེམས་མཚན་ཉིད་པ་ཡོད་ན་
ཉེས་པ་མེད་པར་མི་རིགས་པའི་ཕྱིར་རོ། །
འོ་ན་གང་ཞེ་ན། མདོ་ལ་སོགས་པའི་དཔེ་བདག་པོས་མ་ཚོར་བར་བྲི་བ་ལ་ནི་མ་
བྱིན་ལེན་གྱི་ཉེས་པ་མེད་དོ། །རྐུ་སེམས་མཚན་ཉིད་པ་མེད་པའི་ཕྱིར་རོ། །འགྲེལ་ཆུང་
ལས། ལྷའི་ཡི་གེ་དཔེར་བནར་མི་སྟེར་བ་ཐུགས་ཐུབ་ཏུ་བླངས་ཏེ་དཔེ་བྲིས་ཏེ། སླར་བསྐྱལ་
བ་ལ་ནི་ཉེས་པ་མེད་དོ། །ལྷའི་ཡི་གེ་རྐུ་སེམས་ཀྱིས་ཐལ་བྱུང་དུ་ཁྱེར་ན་ཕམ་པར་འགྱུར་
ཞེས་བཤད་ཅིང་། ཞུ་བ་ལས། དགེ་སློང་གིས་གླེགས་བམ་བརྐུས་ན་ཅིར་འགྱུར། གླེགས་
བམ་གྱི་རིན་ཐང་བརྩི་བར་བྱའོ་ཞེས་གསུངས་ལ། དེའི་འགྲེལ་པ་ལས། མ་ཤ་ཀ་ལྔར་ཚང་
ན་ཕམ་པར་འགྱུར་བའོ་ཞེས་བཤད་དོ། །སྒྲ་མི་སྙན་གྱི་རྫས་དེ་ནི་རང་གི་རྫས་རྐུས་པ་དང་
འདྲ་སྟེ་རྐུ་སེམས་ཀྱིས་བརྐུས་ན་སྦོམ་པོའོ། །སྦོམ་པོ་འདི་བསྐྱེད་པ་ལ་ཡང་རིན་ཐང་ཚང་ནི་
དགོས་ལ། བྱང་གི་སྒྲ་མི་སྙན་ན་རིན་ཐང་དང་། བྲེ་སྲང་། ཀར་ཤ་པ་ཎ་དང་། མ་ཤ་ཀ་ལ་
སོགས་པ་ཚད་རྣམ་པར་བཞག་པ་མེད་པས། འདི་ལ་རིན་ཐང་རྐུན་མའི་གནས་ཀྱིས་འཇོག་
པར་དོན་གྱིས་གྲུབ་སྟེ། འདི་ནི་གནས་གཞན་གྱི་རིན་ཐང་གནས་གཞན་དུ་མི་རྩི་བའི་
དམིགས་བསལ་ཡིན་ནོ་ཞེས་གསུངས་སོ། །
མྱ་ངན་ལས་འདས་པ་ནི། ཞེས་པ་འདི་ལ་གཉིས་ལས། དང་པོ་གཞན་ལུགས་དགག་
པ་ནི། ཁ་ཅིག་ན་རེ། གཞུང་འདིས་ནི་སངས་རྒྱས་རྩྭམ་ཆོག་ཏུ་མྱ་ངན་ལས་འདས་ཏེ་སྐུ་
གཤེགས་པའི་དཀོར་བརྐུས་ཏེ་སྦོམ་པོར་བསྟན་པ་ཡིན་ཏེ། ཊཱིཀ་ལས། ཕུང་པོ་ལྷག་མ་
མེད་པའི་དབྱིངས་སུ་མྱ་ངན་ལས་འདས་པ་ནི་ཞེས་གསུངས་ལ། ལྷག་མེད་ཀྱི་མྱང་འདས་
ནི་ཉན་ཐོས་ཀྱི་ལུགས་ཀྱི་སངས་རྒྱས་དང་དགྲ་བཅོམ་པ་གྲོངས་པའི་གནས་སྐབས་ཉིད་
ཡིན་པའི་ཕྱིར་རོ། །སངས་རྒྱས་དང་དགྲ་བཅོམ་པ་ཞལ་བཞུགས་པའི་ཆོས་གོས་ལྷུང་
 

བཟེད་ལྟ་བུ་བརྐུས་ན་ཕམ་པ་བསྐྱེད་དེ། གནས་སྐབས་གཞན་ཐོབ་པ་ནི་གཞན་ཉིད་མ་
ཡིན་ནོ་ཞེས་བཤད་པས་གྲུབ་བོ་ཞེས་ཟེར་རོ། །འདིར་སྦོམ་པོ་བསྐྱེད་པ་དེ་འཐད་ཀྱང་ཕམ་
པ་བསྐྱེད་པ་དེ་མི་འཐད་པས། གནོད་བྱེད་བརྗོད་པ་དང་། སྒྲུབ་བྱེད་གཞིག་པའོ། །དང་པོ་
ནི༑ ཊིཀ་ལས། བཅོམ་ལྡན་འདས་མྱ་ངན་ལས་འདས་པའི་དཀོར་ཡང་མིའི་རྒྱུད་དུ་
གཏོགས་པ་ཡིན་པའི་ཕྱིར་ཏེ་དེ་བརྐུས་ན་ཕམ་པར་འགྱུར་བར་དོགས་པ་བསལ་བའི་ཕྱིར།
མྱ་ངན་ལས་འདས་པ་ནི་ལྷ་ཉིད་དོ་ཞེས་པ་དང་། བི་མ་ལ་མི་ཏུའི་འགྲེལ་ཆུང་ལས། བཅོམ་
ལྡན་འདས་ཉན་ཐོས་དང་རང་རྒྱལ་བའི་ནོར་བརྐུས་པ་ནི་ལྷའི་ནོར་བརྐུས་པ་དང་འདྲ་ཞེས་
པ་དང་། སོ་སོ་ཐར་པའི་འགྲེལ་པ་ལུང་གི་རྣམ་བཤད་ལས་སངས་རྒྱས་ཀྱི་དཀོར་བརྐུས་ན་
ནི་མི་ཕམ་སྟེ། ཡོངས་སུ་བཟུང་བ་མེད་པས་སྦོམ་པོའོ་ཞེས་བཤད་པ་དང་འགལ་ལ། སངས་
རྒྱས་ཞལ་བཞུགས་པའི་ཆོས་གོས་དང་ཉན་ཐོས་དགྲ་བཅོམ་པའི་ཆོས་གོས་ལྟ་བུ་བརྐུས་པ་
ཆོས་ཅན། རྐུས་པའི་ཕམ་པ་མི་བསྐྱེད་པར་ཐལ། རྫ་ས་བདག་ཏུ་བཟུང་བའི་ཡན་ལག་མ་
ཚང་བའི་ཕྱིར་རོ། །
དེ་ཡང་བདག་དང་བདག་གིར་འཛིན་པ་ཐམས་ཅད་སྤངས་པའི་ཕྱིར་རོ། །དེ་ལ་ཕྱོགས་
སྔ་མས་སྨྲས་པ། སངས་རྒྱས་ཀྱིས་དོན་གྱིས་བདག་གིར་འཛིན་པ་སྤངས་ཀྱང་། ཐ་སྙད་
པའི་བདག་གིར་འཛིན་པ་མ་སྤངས་ཏེ། ཀུན་དགའ་བོ་ངའི་ཆོས་གོས་དྲོས་ཤིག་ཅེས་
གསུངས་ལ། ངའི་ཉན་ཐོས་ཞེས་བྱ་བ་ལ་སོགས་པ་གསུངས་སོ་ཞེ་ན། དོན་ལ་མི་གནས་ན་
ཐ་སྙད་པ་ཙམ་གྱིས་ཕམ་པ་བསྐྱེད་པའི་ཡན་ལག་མི་བྱེད་དེ་དོན་ཇི་ལྟ་བ་ཉིད་ལ་ནི་དངོས་
གཞིའོ། །དོན་ཇི་ལྟ་བ་ཉིད་མ་ཡིན་པ་ལ་ནི་དངོས་གཞི་དང་ཉེའོ་ཞེས་གསུངས་ལ། ཐ་སྙད་
པ་ཙམ་གྱིས་ཕམ་པ་བསྐྱེད་པའི་ཡན་ལག་བྱེད་ན་མཐོ་ཡོར་ལ་མིར་འདུ་ཤེས་ཏེ་བསད་པ་
ལ་ཕམ་པ་བསྐྱེད་པར་མགོ་མཚུངས་པར་འགྱུར་རོ། །
གཉིས་པ་སྒྲུབ་བྱེད་གཞིག་པ་ནི། གནས་སྐབས་གཞན་ཐོབ་པ་ཞེས་པ་དེ་རྐུ་བ་ལས་
 

གཞན་པ་སྲོག་གཅོད་པ་ལ་སོགས་པ་རྣམས་ཀྱི་དབང་དུ་བྱས་པ་སྟེ། ལུང་ཞུ་བ་ལས། སྲོག་
གཅོད་པ་ལ་གསུངས་པ་བསྡུས་པ་ཡིན་ནོ། །གཉིས་པ་རང་ལུགས་བཞག་པ་ནི། མྱ་ངན་
ལས་འདས་པ་ནི་ཞེས་པ་འདིས་ལྷག་བཅས་ཀྱི་མྱང་འདས་དང་། ལྷག་མེད་ཀྱི་མྱང་འདས་
གཉིས་ཀ་བསྟན་ཏེ། ཊིཀ་ལས། བཅོམ་ལྡན་འདས་མྱ་ངན་ལས་འདས་པའི་དཀོར་ཡང་
མིའི་རྒྱུད་དུ་གཏོགས་པ་ཡིན་པའི་ཕྱིར་ཞེས་པ་ལ་སོགས་པས་ལྷག་བཅས་བསྟན་པར་གྲུབ་
བོ༑ །ལྷག་མེད་ཀྱི་མྱང་འདས་ཀྱང་བསྟན་པ་ཡིན་ཏེ། ཊཱིཀ་ལས། ཕུང་པོ་ལྷག་མ་མེད་པའི་
དབྱིངས་སུ་ཡོངས་སུ་མྱ་ངན་ལས་འདས་པ་ནི་རྣམ་པར་དག་པའི་ལྷ་ཉིད་དུ་བཞེད་དོ་ཞེས་
པས་གྲུབ་བོ། །དེ་ལྟར་ལྷག་བཅས་དང་ལྷག་མེད་ཀྱི་མྱ་ངན་ལས་འདས་པའི་དཀོར་བརྐུས་
པ་ནི་ཆོས་ཅན། བརྐུས་པའི་ཕམ་པ་མི་བསྐྱེད་དེ། རྫས་བདག་ཏུ་བཟུང་བའི་ཡན་ལག་མ་
ཚང་བའི་ཕྱིར་རོ། །རྣམ་པར་དག་པའི་ལྷ་ཉིད་ཡིན་པས་དེ་ལ་བརྐུས་ན་སྦོམ་པོ་བསྐྱེད་དོ། །
སྤྱིར་ན་འཇིག་རྟེན་གྱི་ལྷ་དང་། སྐྱེ་བོའི་ལྷ་དང་། རྣམ་པར་དག་པའི་ལྷ་དང་གསུམ་ལས་
འདི་ནི་ཕྱི་མའོ། །གོས་ལ་སོགས་པ་བརྙས་པ་སྟེ་གཡར་བ་ངེས་པར་གཏན་དུ་བྱིན་པ་ཉིད་
བཞིན་དུ་བསྲི་བ་མེད་པར་རྐུ་སེམས་ཀྱིས་ཉེ་བར་ལོངས་སྤྱོད་ན་ཕམ་པའི་སྦྱོར་བ་བཞིན་དུ་
སྦོམ་པོར་འགྱུར་བ་ཡིན་ནོ། །དེའང་དངོས་གཞི་རྣམ་པའི་སྦོམ་པོའོ། །འདི་ལ་ཕམ་པ་མི་
བསྐྱེད་པ་དེ་ཡན་ལག་གང་མ་ཚང་ཞེ་ན།
ཁ་ཅིག་ན་རེ་དངོས་པོ་ཅུང་ཟད་སྤྱད་པས་རིན་ཐང་ཚང་བ་མི་སྲིད་པའི་ཕྱིར་ཟེར་ཏེ།
ཊཱིཀ་ལས། དངོས་པོ་ཚང་ན་སྦོམ་པོ་ཞེས་པ་དང་འགལ་ལོ། །ཁ་ཅིག་ན་རེ་མ་བྱིན་ལེན་གྱི་
ཕམ་པ་བསྐྱེད་པ་ལ་གང་ལ་རྐུ་བའི་ཡུལ་དང་གང་གིས་རྐུ་བའི་རྟེན་དང་། གང་བརྐུ་བྱའི་
རྫས་དང་གསུམ་དགོས་པ་ལ། འདི་ལ་རྐུ་བྱའི་རྫས་ལོགས་སུ་གྲུབ་པ་དེ་མ་ཚང་བའོ་ཟེར་
ཏེ། བརྐུ་བྱའི་རྫས་ལོགས་སུ་གྲུབ་པ་མེད་ཀྱང་དང་ན་ཐེན་ཡང་མ་བརྐུས་པ་མ་ཡིན་ནོ་ཞེས་
པ་དང་འགལ་ལོ། །ཁ་ཅིག་ན་རེ་མཐར་ཐུག་མ་ཚང་བ་ཡིན་ཟེར་ཏེ། མཐར་ཐུག་མ་ཚང་
 

བའི་སྦོམ་པོ་ཡིན་ན་སྦྱོར་བའི་སྦོམ་པོ་ཡིན་པར་འགྱུར་བ་ལས་སྦྱོར་བ་བཞིན་ནོ་ཞེས་སྦྱོར་
བ་དང་འདྲ་བར་གསུངས་པ་འགལ་ཏེ། འདྲ་བའི་ཕྱིར་ན་དངོས་མ་ཡིན་ཞེས་བརྗོད་དོ། །འོ་
ན་གང་ཞེ་ན། འདི་ལ་ཕམ་པ་མི་བསྐྱེད་པ་ནི། རྐུ་སེམས་ཙམ་པོ་ཡོད་ཀྱང་རྐུ་སེམས་ཀྱི་ངོ་
བོ་རྫོགས་པ་མེད་པའི་ཕྱིར་ཏེ། བསྲི་བ་མེད་པར་ལོངས་སྤྱོད་པ་འདི་མི་འཐད་དེ་འོན་ཀྱང་
གཡར་དུ་བཅུག་པ་ཡིན་ནོ་སྙམ་དུ་སེམས་པའི་ཕྱིར་རོ། །གསང་སྔགས་དང་སྨན་དག་གིས་
ཞེས་པ་ཡང་རྐུ་སེམས་ཀྱིས་ངོ་བོ་མ་རྫོགས་པ་སྟེ་སྔ་མ་བཞིན་ནོ། །
ཁ་ཅིག་དེ་ལ་སྦོམ་པོ་མཚན་ཉིད་པ་མེད་དེ། རྐུ་སེམས་མེད་པའི་ཕྱིར་ཞེས་ཟེར་ཏེ།
ཊིཀ་ལས། རྐུ་སེམས་ཀྱིས་ན་སྦྱོར་བ་བཞིན་ནོ། །ཞེས་བྱ་བའི་རྗེས་སུ་སྦྱར་བར་བྱའོ་ཞེས་
པ་དང་འགལ་ལོ། །ཞུ་འགྲེལ་ལས། གསང་སྔགས་ལ་སོགས་པའི་དབང་དུ་བྱས་ནས་སྦྱིན་
དུ་འཇུག་པ་ལ། ཉེས་པ་སྦོམ་པོ་ཞེས་སྨོས་པ་མི་འཐད་དེ། དངོས་པོ་ཚང་ན་མཚན་ཉིད་དུ་
གྱུར་པའི་ཕམ་པར་འགྱུར་བའི་ཕྱིར་རོ་ཞེས་བཤད་ཀྱང་། མདོ་རྩ་འགྲེལ་ལས། སྦོམ་པོར་
གསུངས་པ་དེ་འདིར་ངེས་པར་བཟུང་ངོ༌། །རྟོག་པས་ཀྱང་ངོ་ཞེས་པ་འདི་ལ་འགྲེལ་པ་
མཁན་གྱིས་བཤད་ལུགས་གསུམ་ཡོད་དེ། ཞུ་འགྲེལ་ལས། རྐུན་པོ་ལ་ཞུགས་པ་འགའ་
ཞིག་དངོས་གཞིའི་ཁ་ན་མ་ཐོ་བ་ཡོངས་སུ་སྤང་བའི་ཕྱིར་རོ། །འདི་སྙམ་དུ་རྟོག་པར་བྱེད་དེ།
ཆོས་ཐམས་ཅད་ནི་བདག་མེད་པའོ། །ཆོས་ཐམས་ཅད་ཡོངས་སུ་བཟུང་བ་མེད་པའོ། །
ཆོས་ཐམས་ཅད་ནི་འབྲེལ་པས་སྟོང་པ་སྟེ་བདག་པོས་ཡོངས་སུ་བཟུང་བ་མེད་པའི་འདུ་ཤེས་
ངེས་པ་རྒྱུན་ཆགས་པ་བསྐྱེད་པར་བྱེད་དོ། །འདུ་ཤེས་དེ་ལྟ་བུར་རྟོག་པ་དེས་ན་ཡན་ལག་
གཞན་ཡོད་ན་སྦོམ་པོར་འགྱུར་ཞེས་བཤད་དོ། །དེ་ནི་མི་རིགས་ཏེ། སྲོག་གཅོད་པ་ལ་སོགས་
པ་ཐམས་ཅད་ལ་ཧ་ཅང་ཐལ་བར་འགྱུར་བའི་ཕྱིར་རོ། །རྟོག་པས་ཀྱང་ངོ་ཞེས་པ་འདི་
འགྲེལ་ཆུང་ལས་མི་ཆུས་ཁྱེར་བ་ཕྱུང་པ་ལྟ་བུ་ཁོས་སྲོག་བླུད་མ་བྱིན་པ་ལ་འདི་ཙམ་གྱི་ཚོད་
ཅིག་བདག་དབང་ཞེས་ཏེ་ཐུག་ཐུབ་ཏུ་ནོར་ཁྱེར་ན་སྦོམ་པོ་ཞེས་བཤད་དོ། །དེ་ནི་བདག་པོ་
 

ཉིད་དབང་ངོ་སྙམ་པའི་རྟོག་པ་སྟེ། ཊཱིཀ་ལས། བདག་གི་ཡིན་ནོ་སྙམ་པའི་རྟོག་པ་ཞེས་པ་
དེའི་ཁོངས་སུ་འདུས་སོ། །རྟོག་པས་ཀྱང་ངོ་ཞེས་པ་འདི་ཊིཀ་ལས། རྟོག་པ་ནི་གཉིས་ཏེ།
གཤགས་འགྱེད་པའི་དུས་ན་ཁ་གསོད་ཀྱིས་གསོད་པ་ཕ་རོལ་པོའི་ཚིག་གི་སྐབས་མེད་
པར་བྱ་བའི་ཕྱིར་ལན་འདེབས་པའི་རྟོག་པ་དང་། ཉེས་པའི་རྣམ་པ་ཐེ་ཚོམ་དང་འབྲེལ་
པའི་རྟོག་པའོ། །དང་པོ་ལ་ཕམ་པ་དངོས་གཞི་བསྐྱེད་པར་གོང་དུ་བཤད་ཟིན་ཏོ། །
གཉིས་པ་ནི། སྐབས་འདིར་བསྟན་ཏེ། འདི་ལ་གསུམ་སྟེ་བདག་གི་ཡིན་ནོ་སྙམ་
པའི་རྟོག་པའམ། བདག་པོ་མེད་དོ་སྙམ་པའི་རྟོག་པའམ། བདག་ལ་སྦྱིན་ནོ་སྙམ་པའི་རྟོག་
པས་ཀྱང་གཞན་གྱིས་ཡོངས་སུ་བཟུང་བའི་ནོར་རྫས་ཁྱེར་ན་དངོས་གཞི་རྣམ་པའི་སྦོམ་
པོའོ་ཞེས་སོ། །དོན་དེ་ལྟར་རང་གི་རྣམ་བཤད་ལས་ཀྱང་གསུངས་སོ། །འདི་ནི་སྦོམ་པོ་
བཏགས་པ་བ་ཡིན་གྱི་རྐུ་བའི་སྦོམ་པོ་མཚན་ཉིད་པ་མི་བསྐྱེད་དེ། བདག་ཉིད་དབང་ངོ་
སྙམ་པ་ན་རྐུ་སེམས་མཚན་ཉིད་པ་མེད་པའི་ཕྱིར་རོ། །ཊིཀ་ལས། མདོ་འདིའི་ཡུལ་ལ་འདུ་
ཤེས་བཞིན་དུ་ཡིད་གཉིས་ནི་མེད་དེ། གང་ཡང་རུང་བའོ་སྙམ་པའི་དེ་ལྟ་བུའི་ཡུལ་ཡིན་
པའི་ཕྱིར་རོ་ཞེས་པ་ནི། རྟོག་པས་ཀྱང་ངོ་ཞེས་པའི་མདོ་འདིའི་ཡུལ་ལ་ངེས་པའི་འདུ་ཤེས་
བཞིན་དུ་ཡིད་གཉིས་ནི། འདུ་ཤེས་དང་འདྲ་ཞེས་བསྟན་པ་འདི་ལ་མེད་དེ། ངེས་པའི་རྟོག་
པ་གསུམ་པོ་བདག་གི་ཡིན་བདག་པོ་མེད་བདག་ལ་བྱིན་སྙམ་པ་སྟེ་དེ་གསུམ་གང་ཡང་
རུང་བའི་ཡུལ་ཡིན་པའི་ཕྱིར་རོ་ཞེས་པའོ། །འདམ་སྟེ་བཟང་པོ་སྐུ་པར་འདོད་པ་ནི་བཟང་
པོ་རྐུར་འདོད་པས་འདམ་པ་ལ་ཡང་ངོ་ཞེས་སྔ་ཕྱི་བསྒྱུར་ཏེ་རྫས་གང་བཟང་བ་འདམ་སྟེ།
རྫས་སྔ་མ་རྣམས་ལ་ནོམ་ཉུག་བྱེད་པ་ལ་ཡང་དངོས་གཞིའི་རྣམ་པའི་སྦོམ་པོའོ་ཞེས་སྔ་མར་
སྦྱར་རོ། །དེའང་རྫས་ཕྱི་མ་བརྐུས་པའི་སྦྱོར་སྦོམ་ལས་ཐ་དད་པར་བསྟན་པའི་ཕྱིར་དངོས་
གཞིའི་རྣམ་པ་ཞེས་གསུངས་ཀྱི། མཐར་ཐུག་གི་སྦོམ་པོ་ནི་མ་ཡིན་ཏེ། དེའི་ཚེ་ན་མཐར་
ཐུག་མ་གྲུབ་པའི་ཕྱིར་རོ། །འདིར་བླ་མ་རྣམས་ནི་རྫས་དེ་རྣམས་གང་བཟང་འདམ་པའི་
 

ཕྱིར་རྫས་སྔ་མ་ལ་ནོམ་ཉུག་བྱེད་པའི་སྦོམ་པོ་འདི་ནི་རྫས་ཕྱི་མ་བརྐུས་པའི་ཕམ་པའི་སྦྱོར་
སྦོམ་དང་རྫས་གཅིག་གོ་ཞེས་གསུང་ཡང་། འདིར་རྫས་ཕྱི་མ་བརྐུས་པའི་ཕམ་པའི་སྦྱོར་
སྦོམ་ལས་ཐ་དད་དེ། རང་གི་རྣམ་བཤད་དང་ཊིཀ་ལས་དངོས་གཞིའི་རྣམ་པའོ་ཞེས་པ་
དང་། ཊིཀ་ལས། རྐུ་བའི་ཕྱིར་ནོམ་པར་བྱེད་པ་ལ་སྦོམ་པོར་བསྟན་པ་དེ་ལས་ཐ་དད་པའི་
སྦོམ་པོ་གཞན་དུ་འགྱུར་རོ་ཞེས་པ་དང་། རིགས་པས་ཀྱང་རྫས་ཕྱི་མ་ལ་ནོམ་དུས་ན་རྫས་
སྔ་མ་དེ་རྐུ་བའི་འདུན་པ་ལོག་པའི་ཕྱིར་རྫས་ཕྱི་མ་བརྐུས་པའི་སྦྱོར་སྦོམ་དང་རྫས་གཅིག་
པ་ཡིན་པར་མི་རིགས་སོ། །
འོ་ན་ཊིཀའི་སྐབས་གཞན་ལས། ནོམ་པ་མང་པོ་དག་ལ་ཡང་ཇི་སྲིད་དུ་རྐུ་བའི་
བསམ་པ་ཕྱིར་མ་ལོག་གི་བར་དུ་ནི་སྦོམ་པོ་གཅིག་ཁོ་ནའོ་ཞེས་བཤད་པ་དང་འགལ་ཞེ་ན།
མི་འགལ་ཏེ། འདི་ནི་སྤྱིར་རྐུ་བའི་བསམ་པ་ཕྱིར་མ་ལོག་ཀྱང་རྫས་ཀྱི་བྱེ་བྲག་དེ་ཉིད་ཀྱི་རྐུ་
བའི་བསམ་པ་ཕྱིར་ལོག་པའི་ཕྱིར་རོ། །འདམ་སྟེ་བཟང་པོ་རྐུ་བར་འདོད་པའི་སྐབས་
འདིར་མདོ་རྩ་འགྲེལ་དང་། དགེ་ལེགས་བཤེས་གཉེན་འདོད་ཚུལ་མི་མཐུན་ཏེ། ཞུ་འགྲེལ་
ལས། གང་བཟང་བ་འདམ་པའི་རེག་པ་ཡང་གནས་ནས་ཡོད་པའི་སྔ་རོལ་པ་ཡིན་པའི་
ཕྱིར་སྦྱོར་བའི་ཁོངས་སུ་འདུས་པས་སྦྱོར་བར་གཏོགས་པའི་སྦོམ་པོ་གཅིག་ཁོ་ནར་ཟད་ཀྱི་
གཞན་པ་ནི་མ་ཡིན་ནོ་ཞེས་བཤད་དེ། པཎྜི་ཏའི་འདོད་ཚུལ་ཐ་དད་པར་ཟད་དོ། །རྒྱུན་ལ་
དོར་བྱེད་ན་རྒྱན་རྒྱལ་ཙམ་ན་ཕམ་པ་བསྐྱེད་ལ་གྲངས་ལ་དོར་བྱེད་ན་ནོར་རྫས་ཐོབ་པ་ལ་
བལྟོས་དགོས་པ་ནི། རྒྱན་དང་རྩིས་གཉིས་ཡུལ་ཆོས་ཀྱིས་གཉན་མི་གཉན་ཡོད་པའི་ཕྱིར་
དང་རྫས་མངོན་སུམ་ན་སྣང་མི་སྣང་གི་ཁྱད་པར་གྱིས་ཐོབ་བློ་སྐྱེ་བ་དཀའ་སླ་ཡོད་པའོ། །
རྩིས་ལ་དོར་བྱེད་པ་ན། བཅུ་ཁྲམ་དང་བརྒྱད་ཁྲོམ་ལ་སོགས་པའི་མཚན་མ་ཕྱིས་པ་སྟེ་མེད་
པར་བྱས་པ་དང་། མཚན་མ་བསྣན་པ་སྟེ་ལྷག་པར་བསྣན་པ་གཉིས་དང་། བཅུ་ཁྲམ་དང་
བརྒྱད་ཁྲམ་ལ་སོགས་པའི་མཚན་མ་གནས་གཞན་དུ་ལྟག་འོག་བསྐོར་ཅིང་བཞག་པ་ཡང་།
 

དོར་བྱེད་པ་དེ་ཉིད་ཡིན་ཏེ། སྦྱོར་བའི་སྦྱོར་བ་ཉིད་དེ་ཉེས་བྱས་བསྐྱེད་དོ། །མདོ་འདི་ནི་རང་
གི་རྣམ་བཤད་དང༌། ཊིཀ་ལས། རྩིས་ལ་དོར་བྱེད་པ་གཅིག་པུར་མ་ཟད་ཀྱི། དེ་དང་
མཚུངས་པའི་གནས་སྐབས་ཐམས་ཅད་ཀྱི་དབང་དུ་བྱས་པ་ཡིན་པར་བཤད་དོ། །ཚོམས་
གཞན་དུ་བགྲང་བ། ཞེས་པ་དང་། སྔ་མ་ཉིད་ཕྱི་མ་དག་ལ། ཞེས་པ་དང་། མི་དབང་བ་
དབང་བར་ཞེས་པ་སྟེ། དེ་གསུམ་གྱི་ཁྱད་པར་གང་ཞེ་ན། སྔ་མ་ནི་ལུས་ཀྱི་བགྲང་བ་སྟེ། ཕྱི་
མ་གཉིས་ནི་ངག་གིས་སོ། །དེ་གཉིས་ཀྱི་ཁྱད་པར་ནི་སྐལ་པ་གཅིག་ཐོབ་པ་ན་སྐལ་པ་
གཉིས་ཡན་ཆད་བླང་བར་འདོད་པ་དེ། སྐལ་པ་གཅིག་མི་ཐོབ་པ་ན་སྐལ་པ་གཅིག་ཡན་
ཆད་བླང་འདོད་པ་དེ་གོ་རིམ་བཞིན་ནོ། །གལ་ཏེ་སྔར་མི་སྦྱིན་པར་ཐག་བཅད་ནས་ཕྱིས་
སྙོན་ན་ནི་སྔར་ཐག་བཅད་པ་དེ་ཕྱིས་སྙོན་པ་ལས་སྦྱོར་བ་ཐ་དད་གཞན་ཉིད་དེ་སྦོམ་པོ་ཐ་
དད་བསྐྱེད་དོ། ། །
འདིར་ཊིཀ་ལས། བརྣོགས་པ་ནི་དངོས་གཞིའི་རྣམ་པའི་སྦོམ་པོ་ཡིན་པའི་ཕྱིར་རོ་
ཞེས་པ་ནི་དངོས་གཞིའི་རྣམ་པ་བཏགས་པ་བ་སྟེ། སྦྱོར་བའི་གནས་སྐབས་ཀྱི་སྦོམ་པོ་ཡིན་
ནོ༑ ༑འགྲེལ་ཆུང་ལས། ནོར་བདག་དེ་ཉིད་ཀྱིས་ནོར་སྦས་ཏེ་གཏམས་པ་དེ་གནས་གུད་དུ་
མ་སྤོས་པར་མི་སྦྱིན་པར་བསམས་པ་ནི་ཕམ་པར་མི་འགྱུར་ཏེ་ཉེས་བྱས་ཞེས་བཤད་ཀྱང་།
མདོ་རྩ་འགྲེལ་དང་ལུང་ལས་སྦོམ་པོར་གསུངས་པ་གཙོ་བོར་བཟུང་ངོ་། །སྒྱིད་པ་གཅོད་པ་
དང་གསོད་པ་ནི་ཚིཀ་ལས་སྦོམ་པོར་འགྱུར་གྱི་ཕམ་པར་ནི་མི་འགྱུར་བར་ཤེས་པར་བྱའོ་
ཞེས་ཏེ། ཆུད་གཟན་པ་འབའ་ཞིག་གི་བསམ་པའི་དབང་དུ་བྱས་པ་ཡིན་ནོ། །གལ་ཏེ་བདག་
ཉིད་ཀྱི་འཚོ་བ་བསྒྲུབ་པའི་བསམ་པ་ཡོད་ན་ནི། ལུང་ཞུ་བ་ལས། དགེ་སློང་གིས་མི་རྣམས་
ཀྱི་གླང་པོ་ཆེ་དང་རྟ་དང་རྔ་མོ་ལ་སོགས་པ་སྲོག་དང་བྲལ་བར་བགྱིད་ན་ཅིར་འགྱུར། གལ་
ཏེ་བདག་ཉིད་ཀྱི་འཚོ་བ་བསྒྲུབ་པའི་དོན་དུ་སྲོག་དང་འབྲལ་བར་བྱེད་ན། དངོས་པོ་ཚང་ན་
མཐར་འགྱུར་རོ། །ཇི་སྟེ་ཆུད་གཟན་པའི་སླད་དུ་ན་ཅིར་འགྱུར། སྦོམ་པོར་འགྱུར་རོ་ཞེས་
 

ཞུ་བའི་འགྲེལ་པར་ལུང་དྲངས་སོ། །མཚམས་ཀྱི་ནམ་མཁའ་ལ་ཤོ་གམ་འདྲལ་ན་ཡང་ཕམ་
པར་མི་འགྱུར་ཏེ། རྒྱལ་པོ་ནམ་མཁའ་ལ་མི་དབང་བས་ན་བདག་པོའི་ཡན་ལག་མ་ཚང་
བའི་ཕྱིར་རོ། །རྒྱལ་པོ་ནམ་མཁའ་ལ་མི་དབང་བས། དོན་ལ་ཤོ་གམ་གཞལ་མི་དགོས་
ཀྱང་རྐུ་སེམས་བྱུང་བའི་དབང་གིས་སྦོམ་པོའི་དབང་དུ་བྱས་པ་ཉིད་དོ། །རྐུ་སེམས་སྐྱེད་
པའི་རྒྱུ་ནི་ཊཱི་ཀ་ལྟར་ན་རྫུ་འཕྲུལ་སྨན་པས་བྱས་ཏེ། ཊཱིཀ་ལས། མངོན་པར་ཤེས་པ་ལས་
བྱུང་བ་མ་གཏོགས་པའི་རྫུ་འཕྲུལ་མངོན་པར་འདུ་བྱ་བ་ལ་སོགས་པ་དག་གིས་ནམ་མཁའ་
ལ་འདའ་བར་བྱེད་ན་སྦོམ་པོའོ་ཞེས་སོ། །འོད་ལྡན་ལྟར་ན་རྐུ་སེམས་སྐྱེད་པའི་རྒྱུ་ནི་
བདག་ཉིད་ས་ལ་ཕྱིན་པས་བྱས་ཏེ། འོད་ལྡན་ལས། ནམ་མཁའ་ལ་འདུག་ནས་ས་ལ་
འདའ་བར་བྱེད་པ་ལ་ཉེས་པ་མེད་དོ། །ཞེས་པས་གྲུབ་བོ། །
འདིར་ཁ་ཅིག་ན་རེ་ཤོ་གམ་གྱི་མཚམས་ཀྱི་ཕྱི་རོལ་ནས་ནམ་མཁའ་ལས་འདའ་བར་
བྱེད་ན་སྦོམ་པོའོ། །མཚམས་ཀྱི་ནང་ནས་ནམ་མཁའ་ལ་འདའ་བར་བྱེད་ན་ཕམ་པར་
འགྱུར་ཞེས་ཟེར་རོ། །ཊིཀ་ལས། དེ་ནི་དེ་ལྟར་མི་བཞེད་དེ། རྒྱལ་པོ་དག་ནི་ས་ལ་དབང་བ་
ཡིན་གྱི་ནམ་མཁའ་ལ་མ་ཡིན་པས། མཚམས་སུ་མ་ཕྱིན་ན་གཞལ་བ་ཉིད་ཀྱང་མི་འབྱུང་ན་
ལྟུང་བར་འགྱུར་བ་འབྱུང་རེ་སྐན་ཞེས་བཤད་དེ། ཤོ་གམ་གྱི་མཚམས་སུ་མ་ཕྱིན་ན་ཤོ་གམ་
གཞལ་དགོས་སུ་གཞི་མ་གྲུབ་པའི་ཐ་ཚིག་གོ། །ཊིཀ་ལས། དགེ་སློང་མཚམས་ཀྱི་ནང་དུ་
ཕྱིན་པས་བསྒོམས་པ་ལས་བྱུང་བའི་རྫུ་འཕྲུལ་གྱིས་ཤོ་གམ་གཞལ་དགོས་ཀྱི་རྫ་ས་ནམ་
མཁའ་ལས་སམ་གང་ཡང་རུང་བས་ཁྱེར་བ་ལ་ནི་ཉེས་པ་མེད་དེ། རྐུ་བའི་སེམས་མེད་པའི་
ཕྱིར་རོ་ཞེས་སོ། །འདི་ལ་བསླབ་བྱའི་ཉེས་བྱས་ཀྱང་མི་འབྱུང་བའོ། །ཤོ་གམ་གྱི་མཚམས་
ལས་གཞན་ཤོ་གམ་མེད་པའི་ལམ། ཤོ་གམ་མ་གཞལ་བ་ལ་ཉེས་པ་མེད་པ་ཉིད་དོ། །ཚོང་
པ་ལ་སོགས་པ་གཞན་ལ་ཤོ་གམ་དྲིལ་ཅིག་ཅེས་དགེ་སློང་གིས་བསྒོ་ན་རྐུ་སེམས་མེད་ན་
བསླབ་བྱའི་ཉེས་བྱས་སོ། །རྐུ་སེམས་བྱུང་ན་ནི་སྦྱོར་བའི་ཉེས་བྱས་སོ། །མཐར་ཐུག་གྲུབ་
 

ན་གཞན་དོན་དུ་རྐུར་འཇུག་པའི་སྦོམ་པོ་ཡང་འབྱུང་སྲིད་དོ། །ཚོང་པ་ལ་སོགས་པ་ཤོ་གམ་
འདྲལ་བའི་ལམ་གཞན་གསེབ་ལམ་ལྟ་བུ་དགེ་སློང་གིས་སྟོན་ན་ཡང་རྐུ་སེམས་མེད་ན་
བསླབ་བྱའི་ཉེས་བྱས་སོ། །རྐུ་སེམས་བྱུང་ན་ནི་སྔ་མ་བཞིན་ནོ། །བསྒོ་བ་དང་ལམ་གཞན་
སྟོན་པ་དེ་གཉིས་ཀ་དངོས་སུ་མི་བྱེད་པར་ཐབས་ཀྱིས་བརྗོད་པ་སྟེ་ཟུར་གྱིས་བརྗོད་ན།
ཉེས་བྱས་ཕྲ་མོར་འགྱུར་རོ། །
དེ་ཡང་རྐུ་སེམས་ཡོད་མེད་གཉིས་ལས། རྐུ་སེམས་མེད་པར་ཐབས་ཀྱིས་བརྗོད་ན་
ནི་བསླབ་བྱའི་ཉེས་བྱས་ཕྲ་མོར་འགྱུར་ཏེ། ཕྲ་མོ་དེ་ཡང་སྦྱོར་བའི་སྦྱོར་བའི་གནས་སྐབས་
ནའོ། །རྐུ་སེམས་ཡོད་པས་ཐབས་ཀྱིས་བརྗོད་ན་ནི། སྦྱོར་བའི་སྦྱོར་བའི་གནས་སྐབས་ན་
མ་བྱིན་ལེན་གྱི་ཉེས་བྱས་ཕྲ་མོར་ཞེས་པའོ། །གལ་ཏེ་འདི་ལ་རྐུ་སེམས་ཡོད་ན་ནི་གཞན་
དོན་དུ་མ་བྱིན་པར་ལེན་དུ་བཅུག་པ་ཡིན་པས་མཐར་ཐུག་ལ་སྦོམ་པོར་འགྱུར་ལ། སྦྱོར་
བའི་སྦྱོར་བའི་གནས་སྐབས་སུ་ནི་ཐབས་ཀྱིས་བརྗོད་ན་ཡང་ཉེས་བྱས་རྫོགས་པར་འགྱུར་
ཏེ། མ་བྱིན་ལེན་གྱི་སྦྱོར་བ་གསལ་མི་གསལ་ལ་ལྟུང་བ་ཆེ་ཆུང་ཁྱད་པར་མེད་པའི་ཕྱིར་རོ། །
ཞེས་གསུངས་སོ། །གསེར་དངུལ་ལྟ་བུ་ཁའི་ནང་དུ་བཅུག་པའམ་འགྲེལ་ཆུང་ལས་ལྟོར་
མིད་པ་དང་ཞེས་གསུངས་པ་དང་། གོས་ཀྱི་ཚེམ་བུའི་བར་དུ་བཅུག་པ་ནི་ལུས་དང་འཚོ་
བའི་ཡོ་བྱད་ཀྱི་གོས་ལ་ཤོ་གམ་མེད་པས་ན་ཊིཀ་ལས་ལུས་དང་ཚེམ་བུའི་ནང་དུ་བཅུག་པ་
རྫས་ལ་ཡང་ཤོ་གམ་མེད་དོ་སྙམ་དུ་སེམས་པ་བཟློག་པའི་ཕྱིར་ཞེས་སོ། །སྦྱོར་བ་ལ་རྐུ་
སེམས་དེ་མེད་ཀྱང་དངོས་གཞིའི་དུས་ན་རྐུ་སེམས་དེ་ཡོད་ན་དངོས་གཞི་དེ་མ་བྱས་པ་ཉིད་
མ་ཡིན་ཏེ། ཊཱིཀ་ལས། དངོས་གཞིའི་ལྟུང་བ་རྫོགས་པར་འགྱུར་རོ། །ཞེས་སོ། །འདིར་
འགྲེལ་ཆུང་ལས། རྐུ་སེམས་མེད་པར་ནོར་ཞིག་བླངས་ནས་འཕྲལ་ལ་རྐུ་སེམས་བྱུང་སྟེ།
རྐུས་ན་ཉེས་བྱས་དང་སྦོམ་པོ་ནི་མེད་ཕམ་པར་ནི་འགྱུར་ཞེས་བཤད་དེ། ཁད་རིང་བའི་
སྦྱོར་བ་ལ་རྐུ་སེམས་མེད་ཀྱང་ཁད་ཉེ་བའི་སྦྱོར་བ་སྟེ་མཐར་ཐུག་སྐད་ཅིག་སྔ་ལོགས་ལ་
 

སོགས་པ་ན་རྐུ་སེམས་ཡོད་པས་སྦྱོར་ལྟུང་མེད་པའི་ཕམ་རྐྱང་དེ་མི་རིགས་པར་སེམས་སོ། །
ནན་ཁུགས་ནི་དབང་གིས་མནན་ཅིང་ལེན་པ་སྟེ། ཊིཀ་ལས། ནན་ཁུགས་ནི་མཐུས་རྐུ་
བའོ། །དང་ན་འཐེན་ནི་རྫས་ཁྱེར་བ་མི་སྟེར་བའོ་ཞེས་སོ། །དང་ན་འཐེན་ཞེས་པ་འགྲེལ་
ཆུང་ལས་སླར་བླངས་ཏེ་ལས་བྱེད་པ་ལས་བླ་མ་བྱིན་ན་ཕམ་པའོ་ཞེས་སོ། །འདིར་གཞུང་
ནི་ཞུ་བ་ལས། བཙུན་པ་རྐུ་བ་རྣམ་པ་དུ་མཆིས། ཉེ་བར་འཁོར་དྲུག་སྟེ། ནན་ཁུགས་ཀྱིས་
རྐུ་བ་དང་། སྒྱུ་ཐབས་ཀྱིས་རྐུ་བ་དང་། གཏམས་པ་རྐུ་བ་དང་། ཕྱིར་བསབ་བ་རྐུ་བ་དང་།
དང་ན་འཐེན་གྱིས་རྐུ་བ་དང་། ཆོས་རྐུ་བའོ། །དེ་དག་ལ་དུ་ཞིག་གིས་མཐར་འགྱུར། ཆོས་
རྐུ་བ་མ་གཏོགས་པ་གཞན་ཐམས་ཅད་ཀྱིས་མཐར་འགྱུར་རོ་ཞེས་གསུངས་སོ། །ཊིཀ་ལས།
ཆོས་རྐུ་བ་ནི་མདོ་སྡེ་ལ་སོགས་པའི་ཆོས་བློ་ལ་འཛིན་པ་སྟེ། དེ་ལ་ནི་རྐུ་སེམས་ཀྱིས་ཀུན་
ཏུ་སྤྱོད་པ་མེད་དོ། །ཞེས་སོ། །ནན་ཁུགས་དང་དང་ན་འཐེན་གཉིས་འདིར་སྨོས་པ་ནི་
འཇིག་རྟེན་ན་རྐུ་བ་ཞེས་མ་གྲགས་པས་བརྐུས་པ་མ་ཡིན་ནམ་སྙམ་དུ་དོགས་པ་བཅད་
པའོ། །གཞན་རྣམས་ཀྱང་གཞུང་གོང་དུ་བསྟན་ཏེ། སྒྱུ་ཐབས་ཀྱིས་རྐུ་བ་ནི་རྐུའམ་ཞེས་པ་
དང་རྒྱན་ལ་དོར་བྱེད་ན་ཞེས་པས་སོ། །གཏམས་པ་རྐུ་བ་ནི་གཏམས་པ་རྣམས་བསྙོན་པ་ནི་
ཞེས་པས་སོ། །ཕྱིར་བསབ་པ་རྐུ་བ་ནི་བརྙན་པ་དང་བསྐྱིས་པ་ཞེས་པས་སོ། །རྟ་ལ་སོགས་
པ་བསད་པ་ཉིད་ནི་ཆུད་གཟན་པ་ཉིད་ཡིན་གྱི་བརྐུས་པའི་མཐར་ཐུག་པ་ཉིད་མ་ཡིན་ནོ། །
འོད་ལྡན་རྩ་བ་ལས། བསད་པ་ཉིད་ནི་ནམ་ཡང་བརྐུས་མིན་ཏེ། །དེ་ནི་རྐུ་བའི་སྦྱོར་བ་ཡིན་
པར་བསྟན། །ཞེས་སོ། །
ཤིང་ཐོག་སྤྲུགས་ཏེ་རྐུ་བ་ལྟ་བུ་ལྷུང་བ་ནི་ལྷུང་བའི་རྩ་བ་དེ་ལས་འོག་གཞིར་ཁྱེར་ན་
སྟེ་འོག་གཞིར་ལྷུང་ན་བརྐུས་པ་ཡིན་ནོ་ཞེས་ཊཱིཀ་དང་འོད་ལྡན་ལས་སོ། །གཅིག་གིས་
གཅིག་ལ་རྐུ་བ་དང་། གཅིག་གིས་དུ་མ་ལ་རྐུ་བ་དང་། དུ་མས་གཅིག་ལ་རྐུ་བ་དང་། དུ་
མས་དུ་མ་ལ་རྐུ་བ་དང་། མུ་བཞི་ཡོད་དེ། མུ་དང་པོ་ནི། སྔར་བསྟན་པའི་གཞུང་ཕལ་ཆེ་བ་
 

རྣམས་དེའི་དབང་དུ་བྱས་སོ། །མུ་གཉིས་པ་ནི། དཔྲལ་བར་བྱ་བ་ཞེས་ཏེ། འགོད་རྫས་ཀྱི་
འབྲུའི་ཕུང་པོ་རྐུ་བ་ལྟ་བུ་ལ་དཔྲལ་བར་བྱ་བ་རྫས་ཀྱི་བདག་པོ་དུ་མ་ཡིན་ན། རྫས་ཀྱི་
བདག་པོ་དུ་མ་དེའི་རིན་ཐང་གིས་ཆ་སོ་སོ་ཉིད་དུ་བརྩི་བའི་རིན་ཐང་སྤྱིར་བསྡོམས་ཏེ་མི་
བརྩིའོ། །མུ་གསུམ་པ་ནི། རྐུན་པོ་རྣམས་ཀྱང་དུ་མ་ཉིད་ཡིན་ན་དེའི་ཆ་སོ་སོའི་ཞེས་སྔ་མར་
སྦྱར་ཏེ། རིན་ཐང་སྤྱིར་བསྡོམས་ཏེ་མི་བརྩིའོ། །རིན་ཐང་གི་ཆ་སོ་སོར་བརྩི་བ་འདི་ནི་
འགོད་རྫས་ལའོ། །འཇོག་རྫས་ལ་ནི་རིན་ཐང་ཚང་བ་གཅིག་གིས་ཆོག་སྟེ། འོད་ལྡན་རྩ་བ་
ལས། དགེ་འདུན་ཆེད་བྱས་སྐལ་པ་མི་བརྟག་སྟེ། ཞིང་བགོ་མིན་ཕྱིར་ཞེས་གསུངས་སོ། །
མུ་བཞི་པ་ནི། ཊཱིཀ་དང་འོད་ལྡན་ལས་དོན་འདི་ལྟར་བཤད་དེ། བདག་པོ་བཅུ་དབང་བའི་
བགོད་རྫས་འབྲུའི་ཕུང་པོ་གཅིག་ལ། དགེ་སློང་བཅུས་བགོད་རྫས་སུ་བརྐུས་ན་དགེ་སློང་
རེ་རེས་བདག་པོ་རེ་རེ་ལ་བལྟོས་པའི་རིན་ཐང་ཚང་བ་རེ་རེ་ཐོབ་ན་ཕམ་པར་འགྱུར་གྱི་སྤྱིར་
བསྡོམས་ཏེ་རིན་ཐང་ཚང་བས་ནི་ཕམ་པར་མི་འགྱུར་རོ། །རྐུ་བ་པོ་རང་ཁོངས་སུ་གཏོགས་
པའི་དགེ་འདུན་ནི། རང་དང་ནོར་མ་བགོས་པའི་ཕུ་ནུ་དང་འདྲ་བས་ཞེས་ཏེ། དགེ་འདུན་
སྤྱིའི་ཆེད་དུ་བརྐུས་ན་ཕམ་པ་བསྐྱེད་པའོ། །འདི་ལ་རབ་བྱུང་རེ་རེ་ནས་རིན་ཐང་སོ་སོར་
བརྩིའམ་སྙམ་ན། འཇོག་རྫས་སུ་བྱེད་ན་རིན་ཐང་ཚང་བ་གཅིག་གིས་ཕམ་པར་འགྱུར་ཏེ།
འོད་ལྡན་རྩ་བ་ལས། དགེ་འདུན་ཆེད་བྱས་སྐལ་པ་མི་བརྟག་སྟེ། །ཞིང་བགོ་མིན་ཕྱིར་སྡོམ་
བརྩོན་མང་ཕྱིར་རོ། །གཞན་དུ་ལུང་ལས་རིན་ཐང་དཔྱད་མི་འགྱུར་ཞེས་སོ། །
ཡོངས་སུ་འཛིན་པ་དང་བཅས་པའི་ཞེས་པ་འདི་ལ། འགྲེལ་པ་མཁན་གྱི་བཤད་
ལུགས་གཉིས་ལས། འོད་ལྡན་ལྟར་ན། དོན་ལ་བདག་པོ་ཡོད་ཅིང་བསམ་པས་ཡོངས་སུ་
འཛིན་པ་དང་བཅས་པའི་དུར་ཁྲོད་ནས་རོ་གོས་ལ་སོགས་པ་དགེ་སློང་གིས་རྐུ་སེམས་ཀྱིས་
ལེན་ན་མ་པོ་བསྐྱེད་པའོ། །འདི་ལ་མ་བྱིན་ལེན་གྱི་ཕམ་པ་མི་བསྐྱེད་དེ། དངོས་པོ་མི་
དམན་པའི་ཡན་ལག་མ་ཚང་བའི་ཕྱིར་རོ། །དེ་ཡང་འོད་ལྡན་ལས། འཇིག་རྟེན་ན་དུར་
 

ཁྲོད་པའི་རྫས་ཐ་ཆད་ཡིན་པས་མངོན་པར་ཞེན་པ་ཤིན་ཏུ་ཞེན་པའི་ཕྱིར་དམན་པ་སྦོམ་
པོར་འགྱུར་ཞེས་བཤད་དོ། །སློབ་དཔོན་ཡོན་ཏན་འོད་དང་དྷརྨ་མི་ཏྲ་ནི་དེ་ལྟར་མི་བཞེད་
དེ་རང་གི་རྣམ་བཤད་ལས་དུར་ཁྲོད་ནས་ལེན་པའོ་ཞེས་བྱ་བ་ནི་འདིར་ལེན་པའི་བདག་
ཉིད་ཅན་ཡོངས་སུ་འཛིན་པ་དང་བཅས་པ་ཉིད་ལ་ཕམ་པར་བྱས་པ་ཉིད་དོ་ཞེས་གསུངས་
ཤིང་། ཊཱིཀ་ལས། དུར་ཁྲོད་འདི་ཐམས་ཅད་བདག་གིའོ་ཞེས་བདག་པོས་བདག་གིར་བྱས་
པ་གང་ཡིན་པ་དེ་བརྐུས་ན་ནི་ཕམ་པར་འགྱུར་རོ་ཞེས་སོ། །དེ་དང་མཐུན་པར་འགྲེལ་ཆུང་
ལས་ཀྱང་དུར་ཁྲོད་ཀྱི་རོའི་རྫས་ལ་རྣམ་པ་བཞི་སྟེ། རྒྱལ་པོས་འཚོ་བ་རོའི་རྫས་ལ་གཏད་
པ་དང་། ལས་བྱེད་པའི་ཕྱིར་རོའི་རྫས་ལ་གཏད་པ་དང་། དཔྱ་དབུལ་བའི་ཕྱིར་རོའི་རྫས་
ལ་གཏད་པ་དང་གསུམ་ལ་བརྐུས་ན་ནི་ཕམ་པའོ། །གསོད་པའི་གཤེད་མར་བཏང་སྟེ་རོའི་
རྫས་ལ་བྱིན་པ་ལས་བརྐུས་ན་སྦོམ་པོའོ་ཞེས་བཤད་དེ་ཐ་མ་ནི་ངའིའོ་ཞེས་བསམ་པས་
ཡོངས་སུ་བཟུང་ཡང་དོན་ལ་མི་དབང་བས་བདག་པོ་མེད་པའི་དབང་དུ་བྱས་ལ་དང་པོ་
གསུམ་ནི་དོན་ལ་དབང་བའི་དབང་དུ་བྱས་ཏེ་བརྐུས་ན་ཕམ་པའོ། །
འོ་ན་མདོ་རྩ་བ་ལས་སྦོམ་པོར་བསྟན་པ་འདི་གང་གི་སེལ་བ་ཡིན་ཞེ་ན། བདག་པོའི་
སེལ་བ་སྟེ། ཊཱིཀ་ལས། དུར་ཁྲོད་ཀྱི་རྫས་དེ་དག་ལ་བདག་པོ་ཉིད་མེད་མོད་ཀྱི། འོན་ཀྱང་
བཀྲེས་པ་ལ་སོགས་པས་འདི་བདག་གིས་འཐོབ་སྙམ་དུ་དེ་ལ་བདག་གིར་བྱ་བའི་བློ་སྐྱེ་བ་
དེ་གལ་ཏེ་དགེ་སློང་གིས་རྐུ་སེམས་ཀྱིས་ལེན་ན་སྦོམ་པོར་འགྱུར་བའོ་ཞེས་བཤད་དོ། །དེ་
ལྟར་ན་དོན་ལ་བདག་པོ་མེད་ཅིང་བསམ་པས་ཡོངས་སུ་འཛིན་པ་དང་བཅས་པའི་དུར་
ཁྲོད་ནས་རོ་གོས་ལ་སོགས་པ་དགེ་སློང་གིས་རྐུ་སེམས་ཀྱིས་དེ་བླངས་ན་སྦོམ་པོ་བསྐྱེད་
པའོ། །འདི་ལ་མ་བྱིན་ལེན་གྱི་ཕམ་པ་མི་བསྐྱེད་དེ། དོན་ལ་བདག་པོ་མེད་པས་བདག་པོའི་
ཡན་ལག་མ་ཚང་བའི་ཕྱིར་རོ། །དེ་ལྟར་བཤད་ལུགས་གཉིས་ལས་བླ་མ་རྣམས་ནི་འོད་
ལྡན་གྱི་རྗེས་སུ་འབྲང་ཡང་། ཁོ་བོ་ནི་མདོ་རྩ་བའི་རང་འགྲེལ་དང་ཊིཀའི་རྗེས་སུ་འབྲང་སྟེ།
 

དུར་ཁྲོད་ནས་བྱུང་བའི་རྫས་ཡིན་པར་ཤེས་བཞིན་དུ་གསེར་མང་དུ་འཇལ་བ་མཐོང་བས་ན།།
འདི་བརྐུས་ན་དངོས་པོ་དམན་པའི་ཆ་ནས། ཕམ་པ་མི་བསྐྱེད་པར་འཆད་པ་དེ་མི་རིགས་
སོ་སྙམ་མོ། །ནད་པ་ལ་སོགས་པ་དག་གིས། གཞན་དགེ་འདུན་གྱི་དོན་དུ་བྱིན་པའི་རྫས་
དེ༑ ནད་གཡོག་ལ་སོགས་པས་བགོད་པ་ཡང་སྦོམ་པོའོ། །འདི་ལ་ཕམ་པ་མི་བསྐྱེད་པ་ནི།
ཊཱིཀ་ལས། དགེ་འདུན་གྱིས་མ་ཚོར་བས་དེ་ལ་བདག་གིར་བྱ་བའི་སེམས་མ་སྐྱེས་པའི་ཕྱིར་
ཞེས་སོ། །དེ་ལ་རྩོད་པ་སྤོང་བ་ནི། ཁ་ཅིག་ན་རེ། རྫས་དེ་ལ་ནད་པ་དབང་སྟེ། བསམ་པ་
ཐག་པ་ནས་མ་བཏང་བའི་ཕྱིར་ཏེ། འདུལ་བྱེད་ལས་དགེ་འདུན་ལ་འབུལ་ཞེས་ལྟོས་
བཅས་ཀྱི་ཚིག་བྱུང་བས་གྲུབ་བོ་ཞེ་ན། དེ་ནི་མ་གྲུབ་སྟེ་དགེ་འདུན་ལ་ཞེས་གཉིས་པ་ཡུལ་
གྱི་སྒྲར་སྨོས་པའི་ཕྱིར་ལྟོས་མེད་ཡིན་ནོ། །གཞན་དུ་ན་དགེ་འདུན་གྱི་ཕྱིར་ཞེས་བཞི་པ་
ཆེད་དུ་བྱ་བའི་སྒྲར་སྨོས་པར་རིགས་སོ། །ནད་པ་དབང་ན་རྫས་དེ་སོ་སོར་བགོས་པ་ལ་
ཕམ་པ་བསྐྱེད་པར་རིགས་པ་ལས། ལུང་ལས་སྦོམ་པོར་གསུངས་པ་དང་འགལ་ལོ། །ཟན་
དྲོན་དང་འབྲས་ཆན་དང་ཕྱེ་དང་ཞེས་པ་ནི་ཟན་དྲོན་དང་ཕྱེ་ལ་སོགས་པ་མི་དབང་བའི་
བསོད་སྙོམས་ལེན་ན་སྦོམ་པོའོ། །འདི་གང་གི་སེལ་བ་ཡིན་ཞེ་ན། འོད་ལྡན་ལས་ཅིའི་ཕྱིར་
མཐར་མི་འགྱུར་ཞེ་ན། ཁ་ཟས་ལ་མངོན་པར་ཞེན་པའི་བསམ་པ་ཞེན་པའི་ཕྱིར་ཉེས་པ་
སྦོམ་པོ་ཁོ་ནར་མངོན་གྱི། རིན་ཐང་མ་ཚང་བའི་ཕྱིར་ན་མ་ཡིན་ཏེ། རིན་ཐང་བརྩི་བར་བྱའོ་
ཞེས་མ་གསུངས་པའི་ཕྱིར་རོ་ཞེས་བཤད་དོ། །
འོ་ན་མུ་གེའི་ཚེ་ན་ཟན་དྲོན་དང་འབྲས་ཆན་དང་ཕྱེ་ཁལ་བརྒྱ་བརྐུས་ཀྱང་ཕམ་པ་མི་
བསྐྱེད་པར་ཐལ་བར་འགྱུར་ཏེ་ཧ་ཅང་ཐལ་ཆེས་སོ། །དེས་ན་སྐབས་འདིར་སྦོམ་པོར་
གསུངས་པ་ནི་མི་དབང་བའི་བསོད་སྙོམས་ཉུང་ཤས་ལེན་པ་དེ་རིན་ཐང་མ་ཚང་བའི་དབང་
དུ་བྱས་ནས་ལུང་ལས་སྦོམ་པོར་གསུངས་སོ་ཞེས་རིགས་སོ། །རྙེད་པ་བགོད་པ་ན་དགེ་
སློང་རང་གི་སྐལ་པ་གཞན་གྱིས་བླངས་ཟིན་པ་ལ་བླངས་ཟིན་པར་རྒྱུས་མི་ཤེས་པས་སླར་
 

ཡང་རང་སྐལ་རང་གིས་ལེན་པ་དང་སློབ་མ་གཉིས་ཀྱིས་མཁན་པོའི་སྐལ་པ་སོ་སོར་བླངས་
པ་ལྟ་བུ་གཞན་གྱི་སྐལ་པ་གཞན་གྱིས་བླངས་ཟིན་པ་ལ་བླངས་ཟིན་པར་རྒྱུས་མི་ཤེས་པར་
སླར་ཡང་གཞན་གྱི་སྐལ་པ་ལེན་པ་ནི། ལེན་པ་དེ་ཉེས་མེད་ཀྱི་གཞི་ཡོད་པ་སྟེ། ཉེས་མེད་
ཀྱི་གཞི་མེད་པ་ཉིད་མ་ཡིན་པས་ཉེས་པ་མེད་དེ། འགྲེལ་ཆུང་ལས། སླར་ཕུལ་ན་ཉེས་པ་
མེད་དོ་ཞེས་སོ། །ཁོ་བོའི་སྐལ་པ་ཁྱེད་ཀྱིས་ལོངས་ཤིག་ཅེས་མ་བཅོལ་བས་གཞི་མེད་པ་
ཉིད་མ་ཡིན་ནོ་ཞེས་པ་ནི་ཊིཀ་ལས་ཁོ་བོའི་སྐལ་པ་ཁྱེད་ཀྱིས་ལོངས་ཤིག་ཅེས་མ་བཅོལ་
བར་གཞན་ཞིག་གིས་གཞན་གྱི་སྐལ་པ་མི་དབང་བ་བླངས་ན། བདག་པོར་གྱུར་པ་དེ་ལ་མི་
དབང་པ་བླངས་པའི་ཉེས་པ་མེད་དེ། རང་གིས་མ་བླངས་པའི་ཕྱིར་དང་། གཞན་ལ་ཡང་མ་
བཅོལ་བའི་ཕྱིར་རོ། །ཞེས་གསུངས་སོ། །རྣམ་གྲངས་གཞན་ཡང་ཁོ་བོའི་སྐལ་པ་ཁྱོད་
ཀྱིས་ལོངས་ཤིག་ཅེས་མ་བཅོལ་པར་དགེ་སློང་གིས་གཞན་མི་དབང་བའི་བློས་བླངས་ན་དེ་
ཡང་ཉེས་མེད་ཀྱི་གཞི་ཡོད་པ་སྟེ། གཞི་མེད་པ་ཉིད་མ་ཡིན་ནོ་ཞེས་པཎྜི་ཏའི་གཞན་འདོད་
བཀོད་ནས་དེ་ལ་ཡང་ལུང་སྣང་ངོ་ཞེས་ཊིཀ་ལས་བཤད་དོ། །དགེ་སློང་མགྲོན་དུ་མ་བོས་
པར་སྦྱིན་བདག་གི་ཟས་ཟ་ན་ཉེས་བྱས་སོ། །འདི་ནི་ཊིཀ་ལྟར་ན་སྦྱིན་བདག་གིས་ཤེས་
རུང་མ་ཤེས་རུང་ཐོབ་རུང་མ་ཐོབ་རུང་སྟེ་ཡ་རབས་ཀྱི་ཚུལ་མ་ཡིན་པའི་ཕྱིར་བསླབ་བྱའི་
ཉེས་བྱས་སོ། །མགྲོན་དུ་མ་བོས་པར་ཟ་བ་འདི་ནི་ཊིཀ་ལས་མ་བྱིན་པ་མ་ཡིན་པའི་ཕྱིར་
དང་རྐུ་སེམས་མེད་པའི་ཕྱིར་ཕམ་པར་ཡང་མི་འགྱུར་ལ་སྦོམ་པོར་ཡང་མི་འགྱུར་རོ་ཞེས་
བཤད་དོ། །རྣམ་བཤད་ཉི་མའི་འོད་ཟེར་ལས། ཕམ་པ་གཉིས་པའི་སྐབས་རྫོགས་སོ། །
གསུམ་པ་སྲོག་གཅོད་ཕམ་པའི་སྐབས་སུ། བསླབ་པར་བྱ་བ་ནི་ནད་པ་ལ་ཞེས་པ་
མཚོན་པ་སྟེ་གཞན་ཡང་དེ་བཞིན་ནོ། །འོ་ན་བཅོམ་ལྡན་འདས་ཀྱིས་དགེ་སློང་རྣམས་ལ་མི་
སྡུག་པ་བསྒོམ་པའི་ཆོས་བཤད་པས་ཤི་བར་གསུངས་པ་དང་འགལ་ལོ་ཞེ་ན། དེ་ནི་ཆོས་
བཤད་པས་ཤི་བ་མ་ཡིན་གྱི་མྱོང་ངེས་ཀྱི་ལས་ཀྱིས་ཡིན་ཏེ། འོད་ལྡན་ལས། བཟློག་པར་
 

དཀའ་བར་གཟིགས་ནས་ཆོས་བསྟན་པས་ཐར་པའི་ས་བོན་བརྟས་པར་མཛད་ཅེས་བཤད་
དོ༑ ༑བྱ་བ་མ་ཡིན་པ་བྱེད་པ་ལ་ཞེས་པ་མངལ་ན་གནས་པ་བླུགས་པ་ལ་སོགས་པ་རང་ངམ་
གཞན་གྱིས་ད་ལྟར་དང་འདས་པ་དང་མ་འོངས་པ་ན་རྗེས་སུ་སྒྲུབ་པ་ལ་སེམས་ཀྱིས་ཞེས་
པ་མཚོན་པ་ཙམ་སྟེ་ལུས་དང་ངག་གིས་ཀྱང་རྗེས་སུ་ཡི་རང་བར་མི་བྱའོ། །བྱེད་ན་བསླབ་
བྱའི་ཉེས་བྱས་སོ། །ཊིཀ་ལས། ལུས་དང་ངག་གི་སྔོན་དུ་འགྲོ་བ་ནི་སེམས་ཡིན་པའི་ཕྱིར་
རོ༑ དེ་བཀག་པས་ལུས་ངག་ཀྱང་བཀག་པར་གྲུབ་པ་ཡིན་ནོ་ཞེས་སོ། །རྐུ་བ་དང་རྫུན་སྨྲ་
བ་ལ་སོགས་ལ་ཡི་རང་ན་ཡང་རང་རང་གི་བསླབ་བྱའི་ཉེས་བྱས་སུ་འགྱུར་ཏེ། ཊིཀ་ལས།
བྱ་བ་མ་ཡིན་པ་ཅི་ཡང་རུང་བ་དེ་དག་ཐམས་ཅད་བསྡུས་ཏེ་སྤྱིར་མདོ་འདི་བྱས་སོ་ཞེས་སོ། །
ལྟུང་བ་རྣམ་པར་བཞག་པ་ནི། སྲོག་བཅད་ནའོ་ཞེས་པས་བསྟན་སྟེ། །
འདི་ལ་གཉིས་ལས་སྤྱིའི་དོན་ཏོ། །འདི་ལ་བཞི་ལས་དང་པོ་གླེང་གཞི་ནི། ཡུལ་སྤོང་
བྱེད་དུ་ཆུ་ཀླུང་ཡིད་འོད་ལྡན་གྱི་འགྲམ་དུ་དགེ་སློང་རབ་ཏུ་མང་པོས་དགེ་སློང་གིས་དགེ་
སློང་གསོད་པར་བྱེད་པ་ལ་བརྟེན་ནས་ཕམ་པར་བཅས་སོ། །དགག་བྱ་ནི་སྲོག་གཅོད་པའི་
བྱ་བ་དང་འབྲེལ་ནས་མིའི་སྲོག་ལ་གནོད་པའོ། །གསུམ་པ་ལྟུང་བའི་ངོ་ཏི་ནི་བཅས་པའི་
རྟེན་ཅན་དགེ་སློང་གིས་མི་གཞན་གསོད་སེམས་ཀྱིས་རང་ངམ་བསྐོས་པས་གསོད་པའི་
སྦྱོར་བ་བྱས་པ་དེའི་རྐྱེན་གྱིས་ཤི་བ་ལས་གྱུར་པའི་ལྟུང་བ་དངོས་གཞིའོ། །བཞི་པ་ཡན་
ལག་བརྩི་བ་ནི། ཐུན་མོང་གི་ཡན་ལག་སྔར་བཤད་ཟིན་ཏོ། །
ཐུན་མོང་མ་ཡིན་པའི་ཡན་ལག་ལ་བཞི་ལས། དང་པོ་གཞིའི་ཡན་ལག་ལ་གཉིས་ཏེ།
མིའམ་མིར་ཆགས་པ་ཡིན་པ་དང་། རྒྱུད་ཀྱི་སྒོ་ནས་གཞན་ཡིན་པ་སྟེ། མིར་གྱུར་པའོ་ཞེས་
པ་དང་། འོད་ལྡན་རྩ་འགྲེལ་ལས། མི་གཞན་ཡིན་ལ་ཞེས་བཤད་པས་སོ། །སེལ་བ་མི་མ་
ཡིན་བསད་ན་སྦོམ་པོ་དང་དུད་འགྲོ་བསད་ན་ལྟུང་བྱེད་དང་། བདག་ཉིད་བསད་ན་སྦོམ་
པོའོ་ཞེས་གསུངས་སོ། །གཉིས་པ་བསམ་པའི་ཡན་ལག་ལ་གཉིས་ཏེ། འདུ་ཤེས་དང་།
 

ཀུན་སློང་ངོ་། །འདུ་ཤེས་ནི་གཞིའི་ཡན་ལག་དེ་དག་ངེས་པའམ་ཡིད་གཉིས་ཡན་ཆད་ཀྱིས་
མ་འཁྲུལ་པའོ། །ཀུན་སློང་ནི་སྲོག་གཅོད་པའི་བསམ་པས་འཆི་བའི་ཐབས་ཤོམ་པར་འདོད་
པ་རྒྱུན་མ་ཆད་པ་སྟེ། དེ་ལྟར་བསམ་པས་ཞེས་པ་དང་། རྒྱུན་མ་ཆད་པ་ནི། འདུན་པ་ལྡོག་
པའི་འོག་ཏུ་ན་ཞེས་པའི་ཤུགས་ཀྱིས་གྲུབ་བོ། །གསུམ་པ་སྦྱོར་བའི་ཡན་ལག་ནི་སྦྱོར་བ་
དེའི་རྐྱེན་གྱིས་མི་ཤི་བ་སྟེ། གཞི་དེས་གཞན་གྱི་ཚེ་ཤི་ནའོ་ཞེས་སོ། །གཉིས་པ་ཡན་ལག་གི་
དོན་ནི་སྲོག་གཅོད་ན་ཞེས་པ་སྟེ། སྲོག་ནི་སྲོག་གི་དབང་པོ་དང་སྲོག་གི་རླུང་གཉིས་སུ་དབྱེ་
སྟེ༑ དང་པོ་སྲོག་གི་དབང་པོ་ཚེ་ཡིན་ཏེ། དྲོད་དང་རྣམ་ཤེས་རིགས་མཐུན་རྒྱུ་བའི་རྟེན་གང་
ཡིན་པའོ། །མཛོད་ལས། སྲོག་ནི་ཚེ་ཡིན་དྲོད་དང་ནི། །རྣམ་ཤེས་རྟེན་གང་ཡིན་པའོ། །
ཞེས་བཤད་དེ། བྱེ་བྲག་སྨྲ་བའི་ལུགས་ཀྱིས་སྲོག་གི་དབང་པོ་ལྡན་མིན་འདུ་བྱེད་ཀྱི་རྫས་
སུ་གྲུབ་པར་འདོད་དོ། །མདོ་སྡེ་པའི་ལུགས་ཀྱིས་སྲོག་གི་དབང་པོ་ནི། གསོན་པོར་གནས་
པའི་གནས་སྐབས་ལ་བཏགས་པའི་བཏགས་ཡོད་དུ་འདོད་དོ། །འདིར་བྱེ་བྲག་སྨྲ་བ་ལྟར་
བཟུང་ངོ་། །གཉིས་པ་ནི། མཛོད་འགྲེལ་ལས། སྲོག་ཅེས་བྱ་བ་ནི་ལུས་དང་སེམས་ལ་
བརྟེན་ནས་འཇུག་པའི་རླུང་ཡིན་ཏེ། དེ་གཅོད་པར་བྱེད་དོ་ཞེས་ལུས་དང་སེམས་ལ་བརྟེན་
ནས་འཇུག་པའི་དབུགས་རྒྱུ་བ་འདི་སྲོག་ཡིན་པར་གསུངས་སོ། །འདིར་ནི་སྲོག་གི་དབང་
པོ་བཅད་ནའོ་ཞེས་བརྗོད་ན་ཁྱབ་ཆེ་བ་ཡིན་ནོ། །བཅད་པ་ནི་སྲོག་གི་དབང་པོའི་མ་འོངས་
པའི་སྐད་ཅིག་སྐྱེ་བའི་གེགས་བྱས་པ་སྟེ། ཊཱིཀ་ལས། སྲོག་གི་སྐད་ཅིག་མ་མ་འོངས་པ་
རྣམས་བཅད་པ་སྐྱེ་བ་འགགས་པའི་བྱ་བ་གསོད་པ་ཞེས་བྱ་བ་དེ་བྱས་ན་ཕམ་པར་འགྱུར་
རོ་ཞེས་སོ། །མིར་གྱུར་པའིའོ་ཞེས་པས་མིའམ་མིར་ཆགས་པ་ལས་ཞེས་སོ་སོ་ཐར་པ་ལས་
གསུངས་པ་བསྡུས་སོ། །དེ་གཉིས་ནི་རྣམ་འབྱེད་ལས་མིར་ཆགས་པ་ཞེས་བྱ་བ་ནི་གང་
གིས་མའི་མངལ་དུ་ལུས་དང་སྲོག་དང་ཡིད་ཀྱི་དབང་པོ་རྣམས་རྙེད་པའོ། །མི་ཞེས་བྱ་བ་ནི་
གང་གིས་མིག་དང་རྣ་བ་དང་སྣ་དང་ལྕེ་དང་ལུས་ཡིད་ཀྱི་དབང་པོ་རྣམས་ཚང་པར་རྙེད་
 

པའོ། །ཞེས་གསུངས་སོ། །དེ་ཡང་མངལ་དུ་ཞག་བདུན་ཕྲག་བཅོ་བརྒྱད་མན་ཆད་མིར་
ཆགས་པའོ། །བདུན་ཕྲག་བཅུ་དགུ་ནས་མི་སྟེ། ལུང་ཕྲན་ཚེགས་ལས་ཞག་བདུན་པ་བཅུ་
དགུ་པ་ལ་ནི་མངལ་ན་གནས་པ་དེས་དབང་པོ་བཞི་པོ་མིག་དང་རྣ་བ་དང་སྣ་དང་ལྕེའི་
དབང་པོ་ཐོབ་པར་འགྱུར་རོ། །ཞེས་གསུངས་སོ། །
མིར་གྱུར་པ་ལ་གནས་སྐབས་བཅུར་བྱེད་དེ། འོད་ལྡན་ལས། མིར་ཆགས་པ་ནི་མེར་
མེར་པོ་དང་ནུར་ནུར་པོ་དང་ལྟར་ལྟར་པོ་དང་འཁྲང་འགྱུར་གྱི་གནས་སྐབས་ཡིན་ནོ། །མི་ནི་
རྐང་ལག་འགྱུས་པ་དང་བྱིས་པ་དང་གཞོན་ནུ་དང་དར་ལ་བབས་པ་དང་བར་མ་དང་རྒན་
པོའི་གནས་སྐབས་རྣམས་ཡིན་ནོ་ཞེས་བཤད་དོ། །དེ་རྣམས་ཀྱི་ཁྱད་པར་ནི་ཕ་མའི་མི་
གཙང་བ་གཉིས་ཚོགས་ཤིང་དེར་རྣམ་ཤེས་ཞུགས་ནས་ཞག་བདུན་ཕྲག་དང་པོ་ལ་མེར་
མེར་པོ་སྟེ་ཕྱི་སྤྲིས་མ་ལྟ་བུས་གཡོགས་ལ་ནང་རླན་ཏེ་མེར་མེར་པོར་འདུག་པའོ། །བདུན་
ཕྲག་གཉིས་པ་ལ་ནུར་ནུར་པོ་སྟེ་ཞོ་ལྟ་བུར་འདུག་ལ་ཤར་མ་གྱུར་པའོ། །བདུན་ཕྲག་གསུམ་
པ་ལ་ལྟར་ལྟར་པོ་སྟེ་ཤར་ནི་གྱུར་ལ་སླ་བའོ། །བདུན་ཕྲག་བཞི་པ་ནས་འཁྲང་འགྱུར་ཏེ་སྐུ་
བར་གྱུར་ཏེ་མནན་དུ་བཟོད་པའོ། །རྐང་ལག་འགྱུས་པ་ནི་ཤ་ལྷག་ལྟ་བུར་གྱུར་ཏེ་ཡན་
ལག་གི་མཚན་མ་བྱུང་བའོ། །བྱིས་པ་ནི་ཕྱིར་སྐྱེས་ནས་འགྲོ་མི་ནུས་པ་ཡན་ཆད་དོ། །
གཞོན་ནུ་ནི་འགྲོ་ནུས་ནས་འདོད་པ་སྤྱོད་མི་ནུས་པའོ། །དར་ལ་བབ་པ་ནི་འདོད་པ་སྤྱོད་
ནུས་པ་ནས་ལོ་སུམ་ཅུ་མན་ཆད་དོ། །བར་མ་ལ་ནི་ལོ་སུམ་ཅུ་ཐལ་ནས་ལྔ་བཅུ་མན་ཆད་
དོ༑ ༑རྒན་པ་ལོ་ལྔ་བཅུ་ཡན་ཆད་ལོན་པ་སྟེ། དེ་རྣམས་ཕལ་ཆེ་བས་བཅོ་ལྔ་པ་ལས་བཤད་
དོ༑ ༑དེ་རྣམས་ལ་ཡང་མཛོད་ཊཱིཀ་ལས། མངལ་ན་གནས་སྐབས་ལྔ་པོ་རྐང་ལག་འགྱུས་པ་
ཡན་ཆད་དག་དང་སྐྱེས་པའི་གནས་སྐབས་ལྔ་པོ་བྱིས་པ་མན་ཆད་དག་སྟེ་དེ་ལྟར་གནས་
སྐབས་བཅུའོ་ཞེས་སོ། །འོད་ལྡན་ལས། ཁ་ཅིག་མེར་མེར་པོ་བསད་པ་ལ་ཉེས་བྱས་སུ་
འདོད་པ་ཡོད་པར་བཤད་པ་དེ་ནི་སྡེ་པ་གཞན་གྱི་ལུགས་སོ། །འདིར་ཐམས་ཅད་ཡོད་སྨྲ་ནི་
 

དེ་ལ་ཕམ་པར་འདོད་དེ། སོ་སོ་ཐར་པ་ལས་མིའམ་མིར་ཆགས་པ་བསད་ན་ཕམ་པར་འགྱུར་
ཞེས་གསུངས་པ་དང་། གཞན་ཡང་མིར་ཆགས་པ་དེ་མི་དང་རིགས་མཐུན་གཅིག་ཏུ་གནས་
པ་ཡིན་ཏེ་ལུང་རྣམ་འབྱེད་ལས་མངལ་གྱི་གནས་སྐབས་ཚུན་ཆད་ཀྱིས་ལོ་ཉི་ཤུ་ལོན་པར་ཁ་
བསྐང་བར་གསུངས་པ་དང་། བྱེ་བྲག་བཤད་མཚོ་ལས་མེར་མེར་པོ་བསད་ན་མཐར་
འགྱུར་རོ་ཞེས་གསུངས་པས་སོ། །
འོ་ན་སེམས་ཅན་དུ་འདྲ་བ་སྲོག་དང་ཕྲལ་བར་མཚུངས་པ་ལ། ཅིའི་ཕྱིར་ན་མི་བསད་
ན་ཕམ་པ། མི་མ་ཡིན་བསད་ན་སྦོམ་པོ། དུད་འགྲོ་བསད་ན་ལྟུང་བྱེད་དུ་འགྱུར་ཞེ་ན། འོད་
ལྡན་ལས། མི་རྣམས་ནི་འགྲོ་བའི་གཙོ་བོ་ཡིན་པའི་ཕྱིར་དང་། མི་མ་ཡིན་རྣམས་ནི་འགྲོ་
བའི་འབྲིང་ཡིན་པའི་ཕྱིར་དང་། དུད་འགྲོ་རྣམས་ནི་འགྲོ་བའི་ཐ་ཆད་ཡིན་པའི་ཕྱིར་ཏེ། དེ་
ཡང་མི་རྣམས་ནི་དཀོན་ཅོག་གསུམ་གྱི་རྟེན་ཡིན་ཞིང་སྡོམ་པ་གསུམ་གྱི་རྟེན་ཡིན་པའི་ཕྱིར་
དང་། མི་མ་ཡིན་རྣམས་ནི་དཀོན་ཅོག་གཉིས་ཀྱི་རྟེན་ཡིན་ཞིང་སྡོམ་པ་གཉིས་ཀྱི་རྟེན་ཡིན་
པའི་ཕྱིར་དང་། དུད་འགྲོ་རྣམས་ནི་དཀོན་ཅོག་གསུམ་གང་གི་ཡང་རྟེན་མ་ཡིན་ཞིང་སྡོམ་
པ་གསུམ་གང་གི་ཡང་རྟེན་མ་ཡིན་པའི་ཕྱིར་ཞེས་གསུངས་སོ། །བྲང་དུ་འདེབས་པ་ནི་ལུང་
རྣམ་འབྱེད་དང་ལུང་དེའི་འགྲེལ་པ་ལས་འཁྲུལ་འཁོར་གྱི་མིའི་གཟུགས་ལག་ན་རལ་གྲིའམ་
ཆུ་གྲི་ཐོགས་པ་དེས་དགྲ་ལ་སོགས་པ་མི་གཞན་འོང་བར་འགྱུར་བའི་བྲང་དུ་འདེབས་པ་
ཡིན་པར་གསུངས་ཏེ་འཁྲུལ་འཁོར་གྱི་བྱེ་བྲག་གོ། །པྲཛྙཱ་ཀ་ར་ལས་ཀྱང་འཇིམ་པ་ལ་མིའི་
གཟུགས་བྱས་པའི་ལག་ཏུ་མཚོན་བཀུར་ཏེ་དགྲ་བོའི་བྲང་དུ་འདེབས་པ་ཡིན་པར་བཤད་
དོ༑ ༑འཁྲུལ་འཁོར་ནི་ས་མདའ་འཛུགས་པ་ལ་སོགས་པའི་ཞེས་པ་ཊིཀ་ལས་བཤད་དོ། །
རོ་ལངས་ནི་ལུང་རྣམ་འབྱེད་ལས། ཡར་ངོའི་ཚེས་བཅུ་བཞི་ལ་དུར་ཁྲོད་ནས་རོ་མ་རྨས་པ་
བླངས་ཏེ། སྔགས་བཟླས་པས་རོ་ལངས་སྦེད་པ་ན་རོ་ལངས་དེས་ཕ་རོལ་པོ་ལ་མཚོན་
བསྣུན་ཅིང་གསོད་པ་ཡིན་པར་གསུངས་སོ། །ཊིཀ་ལས། རོ་ལངས་ཀྱིས་རོ་ལངས་ཕྱེད་
 

ཀྱང་བསྡུས་ཞེས་བཤད་དོ། །དེ་གཉིས་ཀྱི་ཁྱད་པར་གསུམ་སྟེ། རོ་ལངས་ནི་འཁོར་ལོ་
གཉིས་ལྡན་གྱི་ཤིང་རྟའི་སྟེང་དུ་འཇོག་ཅིང་མགུལ་དུ་དྲིལ་བུ་གཉིས་འདོགས་ལག་ཏུ་རལ་
གྲི་སོ་གཉིས་པ་སྦྱིན་པ་ཡིན་ལ། རོ་ལངས་ཕྱེད་ནི་འཁོར་ལོར་གཅིག་པའི་ཤིང་རྟ་དང་དྲིལ་
བུ་གཅིག་དང་རལ་གྲི་སོ་གཅིག་པས་ཁྱད་པར་བྱས་པ་སྟེ། ལུང་རྣམ་འབྱེད་ལས་དེ་ལྟར་
གསུངས་སོ། །རྗེས་སུ་སྦྱོར་བ་ནི། རྣམ་འབྱེད་གཉིས་ཀ་ལས་ཡམ་སྲེག་ཤིང་གི་སྦྱོར་བ་
དང་། ཏིལ་དང་ཡུངས་ཀར་གྱི་སྦྱོར་བ་དང་
། འོ་མ་དང་ཞོའི་སྦྱོར་བ་དང་། སྣམ་སྦྱར་འཚེམ་
པའི་སྦྱོར་བ་དང་། རི་མོ་འདྲེན་པའི་སྦྱོར་བ་དང་། རྗེས་སུ་སྦྱོར་བ་ལྔ་གསུངས་སོ། །ཊིཀ་
ལས། རྗེས་སུ་སྦྱོར་བ་ནི་ཚོལ་བ་ལ་སོགས་པ་སྟེ་ཞེས་སོ། །ཚོལ་བ་ནི་དྲག་པོའི་འཕྲིན་
ལས་སོ། །མཐར་ཐུག་གི་ཡན་ལག་བསྟན་པ་ནི། གཞི་དེས་གཞན་གྱི་ཚེ་ཤི་ནའོ་ཞེས་སོ། །
འདི་ལ་གཉིས་ཏེ་དངོས་དང་། རྩོད་པ་སྤང་བའོ། །དང་པོ་ནི། སྲོག་གཅོད་ཕམ་པའི་
ཡན་ལག་གཞན་ཚང་གི་དབང་དུ་བྱས་ཏེ་བཅས་ལྡན་དགེ་སློང་གིས་མི་གསོད་པའི་
གཞིའམ་སྦྱོར་བ་དེས་དུས་གཞན་གྱི་ཚེ་ཤི་ན་ཆོས་ཅན། སྲོག་གཅོད་པའི་ཕམ་པ་འབྱུང་རུང་
ཡིན་ཏེ། སྲོག་བཅད་པའི་ཕམ་པའི་རྒྱུ་ཚོགས་ཚང་བའི་ཕྱིར་རོ། །
གཉིས་པ་ལ་གཉིས་ཏེ། ཁྱབ་ཆུང་བར་རྩོད་པའི་སྐྱོན་སྤང་བ་དང་། ཁྱབ་ཆེས་པར་
རྩོད་པའི་སྐྱོན་སྤང་བའོ། །དང་པོ་ལ་གཉིས་ཏེ། རྩོད་སྤོང་དངོས་དང་། འཕྲོས་པའི་དོན་ཏོ། །
དང་པོ་ནི། གསོད་པའི་སྦྱོར་བ་དེའི་རྐྱེན་གྱིས་ཤི་བ་དེའི་སྲོག་གཅོད་པའི་མཐར་ཐུག་གི་
ཡན་ལག་ཏུ་ཁས་བླངས་པ་ལ། རྩོད་པ་འདི་སྐད་དུ། བྱེ་བྲག་བཤད་མཚོ་ལས་བཤད་པའི་
མི་བཅུས་མི་གཅིག་གསོད་པར་བྱེད་པའི་སྔ་མ་དགུ་ལ་ཆོས་ཅན། སྲོག་གཅོད་པའི་ཕམ་པ་
མི་བསྐྱེད་པར་ཐལ། སྦྱོར་བ་དེའི་རྐྱེན་གྱིས་ཤི་བ་མི་སྲིད་པའི་ཕྱིར་རོ། །རྟགས་མ་གྲུབ་ན་
བྱེ་བྲག་བཤད་མཚོ་དང་འགལ་ཏེ། གཞུང་དེ་ཉིད་ལས་འདི་ལྟར་གཅིག་གིས་ནི་ཞག་བཅུ་
ན་འཆི་བར་འགྱུར་བར་མཚོན་བསྣུན་ལ། གཉིས་པས་ནི་ཞག་དགུ་ན་འཆི་བར་འགྱུར་བར་
 

མཚོན་བསྣུན་པ་ལས་བཅུ་པས་ནི་དེ་ཉིད་ཀྱི་ཉིན་པར་འཆི་བར་འགྱུར་བར་མཚོན་བསྣུན་
ན༑ དེའི་ཕྱིར་སྔ་མ་དགུ་པོ་རྣམས་ཀྱིས་ནི་ཕམ་པའི་རིག་བྱེད་མ་ཡིན་པར་བཟུང་བ་ཡིན་
ལ། བཅུ་པས་ནི་ཕམ་པའི་རྣམ་པར་རིག་བྱེད་དང་རྣམ་པར་རིག་བྱེད་མ་ཡིན་པར་ཡང་
བཟུང་བ་ཡིན་ནོ་ཞེས་བཤད་དོ། །བཅུ་པ་ལ་ཕམ་པའི་སྦྱོར་བའི་རིག་བྱེད་དང་ཕམ་པའི་
རིག་བྱེད་མ་ཡིན་པ་གཉིས་ཀ་ཡོད་པར་གསུངས་ལ། སྔ་མ་དགུ་ལ་ཕམ་པའི་རྣམ་པར་རིག་
བྱེད་ཡོད་པར་མ་གསུངས་པས། སྔ་མ་དགུ་ལ་སྦྱོར་བ་མེད་པར་གྲུབ་བོ། །དེས་ན་སྦྱོར་བ་
དེའི་རྐྱེན་གྱིས་ཤི་བ་མེད་པར་གྲུབ་བོ། །འདོད་ན་བྱེ་བྲག་བཤད་མཚོ་ལས། བཅུ་ཆར་གྱིས་
ཕམ་པའི་རྣམ་པར་རིག་བྱེད་མ་ཡིན་པ་བསྡུས་སོ། །ཞེས་བཤད་དོ་ཞེ་ན། རྩོད་པ་དེའི་ལན་
ནི༑ སྔ་མ་དགུ་ལ་སྦྱོར་བ་མེད་པར་མ་གྲུབ་སྟེ། འོད་ལྡན་ལས། བཅུ་ཆར་གྱིས་ཀྱང་སྦྱོར་བ་
མཐུན་པའི་ཕྱིར་དང་འབྲས་བུ་གཅིག་པའི་ཕྱིར་རོ་ཞེས་སོ། །
 འོ་ན་སྔ་མ་དགུ་ལ་ཕམ་པའི་རྣམ་པར་རིག་བྱེད་ཡོད་པར་མ་གསུངས་ལ་བཅུ་བ་ལ་
ཡོད་པར་གསུངས་པ་དང་འགལ་ཞེ་ན། བྱེ་བྲག་སྨྲ་བའི་གཞུང་ལུགས་ཀྱི་ཕམ་པའི་རྣམ་
པར་རིག་བྱེད་ཅེས་པ་དེ་ཕམ་པ་བསྐྱེད་པའི་སྦྱོར་བ་ལ་ཟེར་བ་མ་ཡིན་གྱི། ཕམ་པ་དངོས་
སུ་བསྐྱེད་བཞིན་པ་དང་སྐད་ཅིག་དུས་མཉམ་པའི་མཚོན་བསྣུན་བཞིན་པ་ལྟ་བུའི་ལུས་ཀྱི་
རིག་བྱེད་ལ་ཟེར་བ་ཡིན་ཏེ། མཛོད་འགྲེལ་ལས། བདག་ཉིད་བྱེད་པ་ལ་ནི་དུས་དེའི་ཚེ་ཤི་
ན་རྣམ་པར་རིག་བྱེད་དང་རྣམ་པར་རིག་བྱེད་མ་ཡིན་པ་དང་རྣམ་པ་གཉིས་སུ་འགྱུར་རོ། །
ཕྱིས་ཤི་ན་ནི་རྣམ་པར་རིག་བྱེད་མ་ཡིན་པ་ཁོ་ན་ཡིན་ནོ་ཞེས་གསུངས་པ་དང་། མཛོད་ལས།
དང་པོའི་རྣམ་རིག་རྣམ་རིག་མིན། ཞེས་བཤད་པའི་གནད་ཀྱིས་ཤེས་སོ། །དེ་ལྟར་ན་བྱེ་
བྲག་བཤད་མཚོ་ལས། བཅུ་པ་ལ་ཕམ་པའི་རྣམ་པར་རིག་བྱེད་ཡོད་པར་གསུངས་པ་དེ་ནི།
བཅུ་པས་མཚོན་བསྣུན་པའི་དུས་ཉིད་ན་ཤི་བའི་དབང་དུ་བྱས་པ་སྟེ། བཅུ་པས་མཚོན་ལན་
གཅིག་བསྣུན་པའི་བྱ་བ་གཅིག་ལ་ཡང་། དུས་མཐའི་སྐད་ཅིག་མ་བརྒྱ་ཕྲག་དུ་མ་ཡོད་པ་
 

ལས་ཕམ་པ་དངོས་སུ་སྐྱེ་བཞིན་པ་དང་སྐད་ཅིག་དུས་མཉམ་པའི་མཚོན་བསྣུན་བཞིན་
པའི་ལུས་ཀྱི་རིག་བྱེད་ནི་ཕམ་པའི་རྣམ་པར་རིག་བྱེད་ཡིན་ལ། དེའི་སྐད་ཅིག་སྔ་རོལ་ན་
སྦོམ་པོ་དངོས་སུ་སྐྱེ་བཞིན་པ་དང་སྐད་ཅིག་དུས་མཉམ་པའི་མཚོན་བསྣུན་བཞིན་པའི་
ལུས་ཀྱི་རིག་བྱེད་ནི་སྦོམ་པོའི་རྣམ་པར་རིག་བྱེད་ཡིན་ནོ། །དེ་ལྟར་ན་བཅུ་པ་ལ་ནི་ཕམ་
པའི་རྣམ་པར་རིག་བྱེད་དང༌། ཕམ་པའི་རྣམ་པར་རིག་བྱེད་མ་ཡིན་པ་ཡོད་ཅིང་། སྔ་མ་
དགུ་ལ་སྦོམ་པོའི་རྣམ་པར་རིག་བྱེད་དང་ཕམ་པའི་རྣམ་པར་རིག་བྱེད་མ་ཡིན་པ་ཡོད་དོ། །
དེ་ལྟར་ན་བཅུ་ཆར་ལ་ཕམ་པའི་རྣམ་པར་རིག་བྱེད་མ་ཡིན་པ་ཡོད་ཅིང་བཅུ་ཆར་ལ་ཡང་
ཕམ་པ་བསྐྱེད་པའི་སྦྱོར་བ་ཡོད་ལ་བཅུ་ཆར་ལ་ཡང་སྦོམ་པོའི་རྣམ་པར་རིག་བྱེད་ཀྱང་ཡོད་
དེ༑ འདིར་ཕམ་པ་བསྐྱེད་པའི་སྦྱོར་བའི་རིག་བྱེད་དང་སྦོམ་པོའི་རྣམ་པར་རིག་བྱེད་ནི་ངོ་བོ་
གཅིག་ཡིན་པར་ཤེས་པར་བྱའོ། །གཉིས་པ་འཕྲོས་པའི་དོན་ནི། འོད་ལྡན་ལས། བཅུ་ཆར་
གྱིས་ཀྱང་སྦྱོར་བ་མཐུན་པའི་ཕྱིར་ཞེས་པ་དེ། སྦྱོར་བའི་མཐུན་ལུགས་ཇི་ལྟར་མཐུན་ཞེ་ན།
འདི་གཏན་ལ་དབབ་པ་ལ་གསུམ་ལས། དང་པོ་གཞན་ལུགས་དགག་པ་ནི་ཁ་ཅིག་
ན་རེ་སྦྱོར་བ་གྲོས་བྱས་སུ་མཐུན་པ་ཡིན་ཞེས་ཟེར་རོ། །དེ་ནི་མི་འཐད་དེ། མཛོད་ལས།
དམག་ལ་སོགས་པ་དོན་གཅིག་ཕྱིར། །ཐམས་ཅད་བྱེད་པ་པོ་བཞིན་ལྡན། །ཞེས་བཤད་པ་
ལྟར། གྲོས་བྱས་ན་གཅིག་གིས་མཚོན་བསྣུན་ཏེ་ཤི་ན་བཅུ་ཆར་ཕམ་པ་བསྐྱེད་དེ། བཅུ་ཆར་
གྱིས་མཚོན་བསྣུན་པ་ལ་བལྟོས་མི་དགོས་པས། བྱེ་བྲག་བཤད་མཚོ་ལས། བཅུ་ཆར་གྱིས་
མཚོན་བསྣུན་པའི་གཞུང་གི་དོན་མ་ཡིན་ནོ། །ཁ་ཅིག་ན་རེ། སྦྱོར་བ་ནུས་པ་མཐུ་སྟོབས་སུ་
མཐུན་པ་ཡིན་ཞེས་ཟེར་རོ། །དེ་ལ་སྔ་མ་དག་གི་དགག་པ་བཞི། སྔ་མ་དགུ་ལ་ཕམ་པ་མི་
བསྐྱེད་པར་ཐལ། སྦོམ་པོའི་རྒྱུ་ལས་ཕམ་པ་བསྐྱེད་པར་ཐལ། གཞན་གྱི་ཉེས་པ་གཞན་ལ་
གོས་པར་ཐལ། བྱ་བ་དུ་མའི་འབྲས་བུ་ལྟུང་བ་གཅིག་ཏུ་གཞག་པར་ཐལ་ཞེས་པའོ། །དང་
པོ་ནི། སྔ་མ་དགུས་བརྡེགས་ནས་བཅུ་པའི་སྦྱོར་བ་མེད་ན་འཆིའམ་མི་འཆི། དང་པོ་ལྟར་
 

ན་བཅུ་ཆར་གྱི་སྦྱོར་བ་ནུས་པ་མཐུ་སྟོབས་པ་ཡིན་པ་ཉམས་སོ། །
གཉིས་པ་ལྟར་ན་བཅུ་པའི་སྦྱོར་བ་མེད་ན་མི་འཆི་བ་ལས་བཅུ་བའི་སྦྱོར་བ་ཡོད་
པས་འཆི་ན། ཕམ་པའི་བཅས་ལྡན་མི་བཅུས་སྔ་ཕྱི་རིམ་གྱིས་མཚོན་བསྣུན་ཏེ། མི་གཅིག་
གསོད་པར་བྱེད་པ་ཆོས་ཅན། སྔ་མ་དགུ་ལ་སྲོག་གཅོད་པའི་ཕམ་པ་མི་བསྐྱེད་པར་ཐལ།
སྦྱོར་བ་དེའི་རྐྱེན་གྱིས་ཤི་བ་དེ་བཅུ་པ་ཁོ་ན་ལ་ཡོད་པའི་ཕྱིར་རོ། །འདོད་ན་བྱེ་བྲག་བཤད་
མཚོ་ལས། བཅུ་ཆར་གྱིས་ཕམ་པའི་རྣམ་པར་རིག་བྱེད་མ་ཡིན་པ་བསྡུས་སོ་ཞེས་སོ། །
གཉིས་པ་ནི། ཕྱི་མ་དགུའི་སྦྱོར་བ་མེད་ན་དང་པོ་བའི་སྦྱོར་བ་དེའི་རྐྱེན་གྱིས་འཆིའམ་མི་
འཆི། དང་པོ་ལྟར་ན་བཅུ་ཆར་གྱིས་སྦྱོར་བ་ནུས་པ་མཐུ་སྟོབས་ཡིན་པ་ཉམས་སོ། །གཉིས་
པ་ལྟར་ན་ཕམ་པའི་བཅས་ལྡན་མི་བཅུས་མི་གཅིག་གསོད་པར་བྱེད་པ་ན་དང་པོ་པ་དེ་ལ་
ཆོས་ཅན། སྦོམ་པོའི་རྒྱུ་ལས་ཕམ་པ་བསྐྱེད་པར་ཐལ། དང་པོ་པ་དེས་འཆི་མི་ནུས་སུ་
མཚོན་བསྣུན་ཏེ། སྲོག་གཅོད་པའི་སྦྱོར་སྦོམ་གྱི་རྒྱུ་བྱས་པ་ལས་འབྲས་བུ་སྲོག་གཅོད་པའི་
ཕམ་པ་བསྐྱེད་པའི་ཕྱིར་རོ། །འདོད་ན་རྒྱུ་འབྲས་འཆོལ་བར་འགྱུར་རོ། །གསུམ་པ་ནི།
དང་པོ་པའི་སྦྱོར་བ་རང་སྟོབས་ཀྱིས་འཆི་བར་མི་ནུས་ཀྱང་། གཞན་དགུས་བརྡེགས་པ་ལ་
བརྟེན་ནས་དང་པོ་པ་ལ་ཕམ་པ་བསྐྱེད་ན་ནི། གྲོས་མ་བྱས་ཤིང་མ་བསྒོ་བར་སྲོག་གཅོད་
ཕམ་པའི་བཅས་ལྡན་མི་བཅུས་མི་གཅིག་གསོད་པར་བྱེད་པ་ཆོས་ཅན། གཞན་གྱི་ཉེས་པས་
གཞན་ལ་གོས་པར་ཐལ། གྲོས་མ་བྱས་ཤིང་མ་བསྒོ་བར་གང་ཟག་གཞན་གྱིས་བརྡེགས་
སྟོབས་ཀྱིས་ཤི་བ་ལས་གང་ཟག་གཞན་ལ་ཕམ་པ་བསྐྱེད་པའི་ཕྱིར། རྟགས་ཁས་བླངས་སོ། །
འདོད་ན། ཊིཀ་ལས། གཞན་གྱི་ཉེས་པས་གཞན་ལ་མི་གོས་པའི་ཕྱིར་རོ་ཞེས་སོ། །བཞི་པ་
ནི༑ ཕམ་པའི་བཅས་ལྡན་མི་བཅུས་མི་གཅིག་གསོད་པར་བྱེད་པ་ན་དང་པོ་བའི་རྒྱུད་ལ་ཕམ་
པ་གཅིག་བསྐྱེད་པ་དེ་ཆོས་ཅན། བྱ་བ་དུ་མའི་འབྲས་བུ་དངོས་གཞིའི་ལྟུང་བ་གཅིག་ཏུ་
བཞག་པར་ཐལ། མི་བཅུའི་སྦྱོར་བ་ཐ་དད་བཅུའི་ནུས་པ་མཐུ་བསྡོམས་པ་ལ་བརྟེན་ནས་
 

གང་ཟག་གཅིག་གི་ཕམ་པ་གཅིག་བསྐྱེད་པའི་ཕྱིར། རྟགས་ཁས་བླངས་སོ། །འདོད་ན། བྱ་
བ་དུ་མའི་འབྲས་བུ་ལྟུང་བ་རྣམ་པར་མི་གཞག་གོ་ཞེས་སོ། །
ཁ་ཅིག་ན་རེ། གཞན་ལ་མ་ལྟོས་པའི་སྦྱོར་བ་འདིས་འཆི་བ་ཡིན་ཞེས་ཟེར་རོ། །དེ་
ལའང་སྔ་མ་དག་གིས་དགག་པ་འདི་དག་མཛད་དོ། །འོ་ན་བྱེ་བྲག་བཤད་མཚོ་ནས་བཤད་
པ་དེ་གང་། མི་བཅུ་པོ་དེས་ཉི་མ་གཅིག་ལ་རིམ་གྱིས་བརྡེགས་ཏེ་ཚེ་ཚུར་བསྟུངས་པ་ཡིན་
ནམ། མི་བཅུ་པོ་དེས་ཉི་མ་བཅུ་ལ་རིམ་གྱིས་བརྡེགས་ཏེ་སྦྱོར་བ་ཉག་བགྲངས་ཡིན། དང་
པོ་ལྟར་ན། ཕམ་པའི་བཅས་ལྡན་མི་བཅུས་སྔ་ཕྱི་རིམ་གྱིས་མཚོན་བསྣུན་ཏེ་མི་གཅིག་
གསོད་པར་བྱེད་པ་ཆོས་ཅན། སྔ་མ་དགུ་ལ། སྲོག་གཅོད་པའི་ཕམ་པ་མི་བསྐྱེད་པར་ཐལ།
སྦྱོར་བ་དེའི་རྐྱེན་གྱིས་ཤི་བ་བཅུ་པོ་ཁོ་ན་ལ་ཡོད་པའི་ཕྱིར་རོ། །འདོད་ན་སྔར་བཞིན་ནོ། །
ཕྱི་མ་ལྟར་ན། སྔ་མ་དགུས་བརྡེགས་པའི་སྟེང་དུ་བཅུ་པས་བརྡེགས་པ་དེས་ཚེ་སྐད་ཅིག་
གིས་ཐུང་དུ་བཏང་ངམ་མ་བཏང་། དང་པོ་ལྟར་ན་ཐལ་འགྱུར་སྔ་མ་བཞིན་ནོ། །གཉིས་པ་
ལྟར་ན་ཕམ་པའི་བཅས་ལྡན་མི་བཅུས་མི་གཅིག་གསོད་པར་བྱེད་པ་ཆོས་ཅན། བཅུ་པོ་དེ་
ལ་སྲོག་གཅོད་པའི་ཕམ་པ་མི་བསྐྱེད་པར་ཐལ། བཅུ་པོ་དེས་ཚེ་ཐུང་དུ་བཏང་བ་མེད་པའི་
ཕྱིར་རོ་ཞེས་སོ། །རྩོད་པ་དེ་དག་གི་སྐྱོན་སྤོང་བར་བྱེད་པ་ཁ་ཅིག་ན་རེ་བཅུ་པས་བརྡེགས་
པ་དེས་ཚེ་སྐད་ཅིག་གིས་ཐུང་དུ་བཏང་བ་མེད་ཅིང་དུས་མཚུངས་སུ་ཐུང་དུ་བཏང་བ་ཡོད་
པས་སྐྱོན་དེ་དག་མེད་དོ་ཞེས་སྨྲས་ཏེ། ཚེ་སྐད་ཅིག་གིས་ཀྱང་ཐུང་དུ་མ་བཏང་ན་ཚེ་ཐུང་དུ་
བཏང་བ་དང་འགལ་ལོ། །
གཉིས་པ་རང་ལུགས་གཞག་པ་ནི་གྲོས་མ་བྱས་ཤིང་མ་བསྒོ་ཡང་བཅུ་ཆར་ལ་ཕམ་
པ་བསྐྱེད་པ་འདི་ནི་སྦྱོར་བ་དེའི་རྐྱེན་གྱིས་ངེས་པར་འཆི་ནུས་ཀྱི་ཆ་ནས་གཞན་ལ་མ་བལྟོས་
པའི་སྦྱོར་བ་འདིས་འཆི་བ་ཡིན་ལ། འཆི་དུས་སྐད་ཅིག་དེ་ཉིད་དུ་འཆི་བའི་ཆ་ནས་སྦྱོར་བ་
ནུས་པ་མཐུ་བསྡོམས་ཡིན་ཏེ། དཔེར་ན་རྐྱལ་པ་ཤིན་ཏུ་ཆེན་པོ་དབུགས་ཀྱིས་བཀང་བ་ལ་
 

མི་བཅུས་མདའ་བཅུ་རིམ་གྱིས་ཐལ་མོར་འབྱིན་པ་བཞིན་ནོ། །
གསུམ་པ་ཞར་ལ་བྱུང་བ་ནི། གསོད་བྱེད་སྔ་མས་རྒྱུ་མ་ལ་བུ་ག་གཅིག་བཏོད་པའི་
སྟེང་དུ་གསོད་བྱེད་ཕྱི་མས་དེ་ལ་བུ་ག་གཉིས་བཏོད་པ་ལྟ་བུ། ཟུག་གཟེར་ཆེར་སྐྱེས་པའི་
སྟོབས་ཀྱིས་ཚེ་སྐད་ཅིག་དུ་མས་རིང་དུ་སོང་ན། ཕྱི་མ་ལ་ཕམ་པར་འགྱུར་རམ་མི་འགྱུར་ཞེ་
ན༑ ཤིན་ཏུ་དཔྱད་དཀའ་སྟེ། འོན་ཀྱང་ཕྱི་མ་དེ་ལ་ཆོས་ཅན། སྲོག་གཅོད་པའི་ཕམ་པ་མི་
བསྐྱེད་པར་རིགས་ཏེ། སྦྱོར་བ་དེའི་རྐྱེན་གྱིས་སྐད་ཅིག་གིས་ཀྱང་ཚེ་ཐུང་དུ་བཏང་བ་མེད་
པའི་ཕྱིར་རོ། །གཉིས་པ་ཁྱབ་ཆེས་པར་རྩོད་པའི་སྐྱོན་སྤོང་བ་ལ་གཉིས་ཏེ། རྩོད་སྤང་
དངོས་དང་། འཕྲོས་པའི་དོན་ཏོ། །དང་པོ་ནི། མི་མ་ཡིན་དང་དུད་འགྲོ་གསོད་པའི་སྦྱོར་བ་
དེའི་རྐྱེན་གྱིས་མི་དང་དུད་འགྲོ་ཤི་བ་དང་། བསད་བྱ་གསོད་བྱེད་དུས་མཉམ་དུ་ཤི་བ་དང་།
གསོད་པའི་སྦྱོར་བ་བྱས་ནས་འགྱོད་པ་སྐྱེས་པའི་འོག་ཏུ་ཤི་བ་དེ་ཆོས་ཅན། སྲོག་གཅོད་
ཕམ་པའི་མཐར་ཐུག་ཡིན་པར་ཐལ། གསོད་པའི་སྦྱོར་བ་དེའི་རྐྱེན་གྱིས་ཤི་བ་ཡིན་པའི་
ཕྱིར་རོ། །འདོད་ན་མི་མ་ཡིན་གསོད་པ་སྦོམ་པོའི་མཐར་ཐུག་དང་དུད་འགྲོ་གསོད་པ་ལྟུང་
བྱེད་ཀྱི་མཐར་ཐུག་ཡིན་པ་འགལ་ལ། མཛོད་ལས། སྔར་རམ་མཉམ་དུ་ཤི་བ་ལ། །དངོས་
མེད་ལུས་གཞན་སྐྱེས་ཕྱིར་རོ། །ཞེས་པ་དང་། འདི་ཉིད་ལས་འདུན་པ་བཟློག་པའི་འོག་ཏུ་
རྒྱུ་ཉིད་མ་ཡིན་ནོ་ཞེས་གསུངས་པ་དང་འགལ་ལོ་ཞེ་ན། ཁྱབ་པ་མེད་དེ། གསོད་པའི་སྦྱོར་
བ་དེའི་རྐྱེན་གྱིས་ཤི་བ་ནི་སྲོག་གཅོད་པ་ཙམ་གྱི་མཐར་ཐུག་གི་ཡན་ལག་ཡིན་ལ། བྱེ་བྲག་
སྲོག་གཅོད་ཕམ་པའི་མཐར་ཐུག་གི་ཡན་ལག་ནི། སྲོག་གཅོད་ཕམ་པའི་ཡན་ལག་གཞན་
ཚང་གི་དབང་དུ་བྱས་ཏེ་མི་གསོད་པའི་སྦྱོར་བ་དེའི་རྐྱེན་གྱིས་མི་ཤི་བའོ། །གཉིས་པ་ནི།
རྒྱལ་པོ་མ་སྐྱེས་དགྲས་ཕ་བསད་པ་ཆོས་ཅན། ཕ་བསད་པའི་མཚམས་མེད་མ་བྱུང་བར་ཐལ།
ཕ་ཤི་བའི་སྔ་རོལ་ཏུ་འདུན་པ་ལོག་པའི་ཕྱིར་རོ། །རྟགས་ལུང་གི་གླེང་གཞི་དང་འོད་ལྡན་
གྱིས་གྲུབ་ཅིང་། ཁྱབ་པ་ནི་འདུན་པ་ལག་ན་ཉེས་པ་ཆུང་བར་ཁས་བླངས་སོ། །འདོད་ན་
 

ལུང་ལས་མ་སྐྱེས་དགྲ་ལ་མཚམས་མེད་པ་བྱུང་ངོ་ཞེས་གསུངས་སོ་ཞེ་ན། མཚམས་མེད་
རྫོགས་པར་མ་བྱུང་ཡང་མཚམས་མེད་ཆུང་ངུ་བྱུང་བ་ལ་དགོངས་ནས། ལུང་ལས་མཚམས་
མེད་བྱུང་ཞེས་གསུངས་པ་སྟེ། འོད་ལྡན་ལས། མ་སྐྱེས་དགྲ་ལ་མཚམས་མེད་པ་ཆུང་བ་
ཉིད་བྱུང་བའི་ཕྱིར་འགལ་བ་མེད་དེ། དཔེར་ན་ཉེས་བྱས་ཆུང་ངུ་ལ་ཉེས་བྱས་ཞེས་བྱ་བ་དེ་
བཞིན་མཚམས་མེད་པ་ཆུང་ངུ་ལ་མཚམས་མེད་པ་དེ་ཉིད་ཅེས་བྱའོ། །ཞེས་བཤད་དོ། །
དཀུ་ནི་གསུས་པ་སྟེ་སྦྲུམ་མའི་ལྟོ་བ་མཉེས་པས་མ་དང་མངལ་ན་གནས་པ་གཉིས་ལས་
གང་བསད་པར་མ་བསམས་པ་ཤོས་དེ་ཤི་ན་སྦོམ་པོའོ། །ཊིཀ་ལས། གནོད་པ་བྱ་བར་ངེས་
པ་ཡོད་པའི་ཕྱིར་རོ་ཞེས་སོ། །འདིར་ལུང་ལས་ནི་སྦྱོར་བ་སྔ་མ་དེ་ཉིད་ཀྱིས་ཉེས་པ་སྦོམ་
པོར་འགྱུར་རོ་ཞེས་སོ། །རྣམ་འབྱེད་ལས་ཀྱང་གསུངས་ཏེ། གང་བསད་པར་མ་བསམས་ཕ་
ཤོས་ཀྱི་ཆ་ནས་སྦྱོར་བའི་གནས་སྐབས་ཀྱི་སྦོམ་པོ་མཚན་ཉིད་པ་སྟེ་སྦྱོར་བའི་རྣམ་པའི་
སྦོམ་པོའོ། །ཊིཀ་ལས། བསམས་པ་ཤོས་ནི་ཕམ་པར་འགྱུར་རོ་ཞེས་སོ། །
གཞི་དེ་ལས་ཞེས་པ་ལ། འོད་ལྡན་ལས། དང་དུ་ལེན་པ་ལ་གཉིས་ཏེ། རང་ཉིད་
བྱེད་པར་སྨྲས་པ་དང་དུ་ལེན་པ་དང་། གནང་བ་གསོལ་བ་དང་དུ་ལེན་པའོ། །དང་པོ་ནི་
གཞུང་འདིས་བསྟན་ཏེ། དང་དུ་ལེན་པའི་གཞི་དེ་ལས་མི་གསོད་པ་ལ་འཇུག་པ་རང་ཉིད་
བྱེད་པར་སྨྲ་བ་དེ་ལུས་སམ་ངག་གིས་དང་དུ་ལེན་ན་སྦོམ་པོའོ། །འདི་ལ་སྦོམ་པོ་བཏགས་
པ་བ་ཡིན་པར་འོད་ལྡན་ལས་བཤད་དོ། །འདི་ལ་སྲོག་གཅོད་པའི་སྦོམ་པོ་མཚན་ཉིད་པ་
མི་སྐྱེད་དེ། གསོད་སེམས་མེད་པའི་ཕྱིར་རོ། །གཉིས་པ་གནང་བ་གསོལ་བ་དང་དུ་ལེན་ན་
ནི༑ ལུས་ངག་གིས་དང་དུ་ལེན་ན་ནི་ཕམ་པར་འགྱུར་རོ། །དང་དུ་ལེན་པ་གཉིས་ཀའི་
སྐབས་སུ་ཡིད་ཁོ་ནས་དང་དུ་ལེན་ན་ནི་བསྡམ་བྱར་འགྱུར་རོ། །ཁྱོད་ཀྱི་མིང་གིས་ཞེས་པ་
ནི་གཞུང་སྔ་མ་དང་དོན་འདྲའང་གླེང་གཞི་ཐ་དད་པ་སྟེ། སྔ་མ་ཉེ་སྡེའི་བྱུང་བ་དང་འདི་ནི་
དགེ་སློང་མའི་བྱུང་བ་ལས་སོ། །མི་ལས་གཞན་དུད་འགྲོ་མ་ཡིན་པ་སྟེ་མི་མ་ཡིན་བསད་ན་
 

སྦོམ་པོའོ། །འདི་ནི་ལུང་རྣམ་འབྱེད་ལས། མི་མ་ཡིན་པ་ཤིན་ཏུ་ཆེན་པོ་བསད་ཀྱང་སྦོམ་
པོར་ཟད་དོ་ཞེས་གསུངས་སོ། །མི་ཉིད་གཟུགས་གཞན་དུ་སྤྲུལ་པ་བསད་ན་སྦྱོར་བ་སྦོམ་
པོ་དང་། མི་མ་ཡིན་གཟུགས་གཞན་དུ་སྤྲུལ་པ་བསད་ན་མཐར་ཐུག་སྦོམ་པོ་འབྱུང་སྟེ། ཊཱི་
ཀ་ལས། འདིར་ནི་སྤྲུལ་པ་ཞེས་སྨོས་པས་དུད་འགྲོ་མ་གཏོགས་པ་ཐམས་ཅད་ཡིན་པར་
རིག་པར་བྱའོ་ཞེས་སོ། །དུད་འགྲོ་གཟུགས་གཞན་དུ་སྤྲུལ་པ་ལ་དུད་འགྲོ་ཡིན་པར་འདུ་
ཤེས་ཏེ་བསད་ན་ནི་ལྟུང་བྱེད་དུ་འགྱུར་རོ། །
གཞན་ཡང་ཊིཀ་ལས། སྤྲུལ་པ་ལ་རྣམ་པ་གཉིས་ཏེ། སྲོག་ཆགས་སུ་གྱུར་པ་དང་།
སྲོག་ཆགས་མ་ཡིན་པའོ། །འདིར་ནི་སྲོག་ཆགས་སུ་གྱུར་པའི་སྤྲུལ་པ་བཟུང་གི །སྲོག་
ཆགས་མ་ཡིན་པ་ནི་མི་བཟུང་སྟེ། དེ་ལ་སྲོག་བཅད་པ་མེད་པའི་ཕྱིར་རོ། །ཞེས་བཤད་དོ། །
དེས་ན་སྤྲུལ་པ་བསད་པ་ལ་ཡང་ངོ་ཞེས་པའི་གཞུང་འདིས་ནི་སྲོག་ཆགས་སུ་གྱུར་པའི་
སྤྲུལ་པ་བསད་ན་སྦོམ་པོའོ་ཞེས་བསྟན་ཏོ། །འོན་ཀྱང་སྲོག་ཆགས་སུ་གྱུར་པ་མ་ཡིན་པའི་
སྤྲུལ་པ་ལ་མིར་འདུ་ཤེས་ཏེ་བསད་པའི་ཆེད་དུ་ཞུགས་ན་ནི་འདུ་ཤེས་ཀྱི་དབང་གིས་སྦོམ་
པོར་འགྱུར་ཏེ། གཏམ་གྱི་གཞི་ལས་འགྲོ་བ་ཐམས་ཅད་དུ་མ་གཏོགས་པ་གང་ཡིན་པའི་
སྤྲུལ་པ་བསད་ན་སྦོམ་པོར་འགྱུར་རོ་ཞེས་གསུངས་ལ་ཊིཀ་ལས་ཀྱང་སེམས་ཅན་དུ་བགྲང་
བ་མ་ཡིན་པའི་སྤྲུལ་པ་ལ་མིར་འདུ་ཤེས་པས་གསོད་པར་བྱེད་པ་ལ་ནི་སྦྱོར་བ་སྦོམ་པོ་སྟེ།
མིར་འདུ་ཤེས་པས་ཞུགས་པའི་ཕྱིར་རོ་ཞེས་བཤད་དོ། །གལ་ཏེ་སེམས་ཅན་དུ་བགྲང་བ་
མ་ཡིན་པའི་སྤྲུལ་པ་དེ་ལྟར་འདུ་ཤེས་ཏེ་སྐྱེད་པ་གཅོད་ན་ཅིར་འགྱུར་ཞེ་ན། སེམས་ཅན་གྱི་
གཟུགས་སེམས་ཅན་མ་ཡིན་པ་ལ་ནི་ཉེས་བྱས་བྱེད་པ་ཉིད་དོ་ཞེས་སོ། །ཕན་པར་འདོད་
པ་ཉིད་ཀྱིས་འཆི་བའི་ཕྱིར་སྨན་མ་ཡིན་པ་བྱིན་ཏེ། ཤི་ན་ཕམ་པ་སྟེ། འདི་ནི་ཉན་ཐོས་ཀྱི་
ལུགས་ཀྱི་རང་བཞིན་གྱི་ཁ་ན་མ་ཐོ་བའོ། །
གཞན་ཡང་སྙིང་རྗེས་ཀུན་ནས་བསླང་ནས་སྲོག་བཅད་ན། ཉན་ཐོས་ཀྱི་ལུགས་
 

ཀྱིས་ནི་རབ་ཏུ་འཇུག་བྱེད་སྙིང་རྗེས་དེ་དགེ་བ་ཡིན་ཡང་རྗེས་སུ་འཇུག་བྱེད་གསོད་སེམས་
དེ་མི་དགེ་བ་ཡིན་པས་སྡིག་པ་འབྱུང་སྟེ། གཏམ་གྱི་གཞི་ལས། དགེ་སློང་གིས་དགེ་བའི་
སེམས་ཀྱིས་མ་སྲོག་དང་ཕྲལ་ན་ཕམ་པའི་ཉེས་པར་ཡང་འགྱུར་ལ། མཚམས་མེད་པའི་
ལས་སུ་ཡང་འགྱུར་བ་ཡོད་དེ། འདི་ལྟར་དགེ་སློང་གིས་མ་ཞིག་ནད་བུ་ཅན་ཡུན་རིང་ཞིག་
ནས་སྡུག་བསྔལ་གྱིས་དྲག་ཏུ་གཟིར་ཅིང་གནོད་པ་ཆེར་གྱུར་པ་མྱོང་བ་དེ་ལ་དེ་ལྟ་བུའི་རྐྱེན་
གྱིས་མ་སྲོག་དང་ཕྲལ་ན། ཕམ་པའི་ཉེས་པར་ཡང་འགྱུར་ལ་མཚམས་མེད་པའི་ལས་སུ་
ཡང་འགྱུར་ཞེས་གསུངས་ཏེ། དེ་ནི་དྲི་བ་རྒྱ་ཆེར་འགྲེལ་པ་ལས་ཀྱང་བཤད་དོ། །
ཕྲན་ཚེགས་ཀྱི་སྐབས་འདིར་པཎྜི་ཏ་ཁ་ཅིག་ན་རེ་གསོད་པའི་བསམ་པས་མིའི་འགྲོ་
བ་བའི་ལག་པ་གཅོད་ན་སྦོམ་པོའོ་ཞེས་ཟེར་བ་ནི་མི་རིགས་ཏེ། སྡེ་ཚན་དེ་ལ་གལ་ཏེ་
དངོས་གཞི་ཡིན་ན་སྦོམ་པོའོ་ཞེས་སྔར་བསྟན་པ་དང་བཟློས་པའི་སྐྱོན་དུ་འགྱུར་རོ་ཞེས་
དགག་པ་མཛད་དེ། ཊིཀ་ལས། ལག་པ་གཅོད་པ་ཙམ་གྱི་བསམ་པས་ལག་པ་གཅོད་ན་
སྦོམ་པོ་ཞེས་སོ། །འདི་ལ་བླ་མ་རྣམས་ནི། སྦོམ་པོ་བཏགས་པ་བ་ཡིན་གྱི་སྦོམ་པོ་མཚན་
ཉིད་པ་མི་སྐྱེད་དེ། ལྟུང་བ་རྣམ་བཞག་གི་ཀུན་སློང་མེད་པའི་ཕྱིར་རོ་ཞེས་གསུངས་ཀྱང་།
རྟགས་མ་གྲུབ་སྟེ། ལག་པ་གཅོད་འདོད་ཀྱི་ཀུན་སློང་ཡོད་པའི་ཕྱིར་རོ། །ལག་པ་གཅོད་པ་
འདི་ལ་གསོད་འདོད་ཀྱི་ཀུན་སློང་མེད་པས་སྲོག་གཅོད་པ་དངོས་ཀྱི་སྦོམ་པོ་མི་སྐྱེད་ཀྱང་།
སྲོག་གཅོད་པའི་ཆར་གཏོགས་པའི་སྦོམ་པོ་མཚན་ཉིད་པ་འབྱུང་ངོ༌། །འགྲེལ་ཆུང་ལས།
སོར་མོ་བཅད་ཀྱང་སྦོམ་པོ་ཞེས་སོ། །འོད་ལྡན་ལས། ལག་པ་གཅོད་པ་དང་སྣ་འབུགས་པ་
དག་ལ་ཡང་སྦོམ་པོར་འགྱུར་ཞེས་གསུངས་ཏེ། དེའི་གནད་ཀྱིས་སྦྱོར་བས། མིའི་མིག་
འབྱིན་ན་ཡང་སྲོག་གཅོད་པའི་ཆར་གཏོགས་པའི་སྦོམ་པོར་འགྱུར་རོ། །
 ནགས་མེས་གཏང་བ་འདི་ལ་གསུམ་དུ་དབྱེ་སྟེ་སྲོག་ཆགས་ཡོད་པར་ཤེས་པའི་
ཕྱོགས་དང་། ཡོད་པར་དོགས་པའི་ཕྱོགས་དང་། མེད་པར་ཤེས་པའི་ཕྱོགས་སོ། །དང་པོ་
 

ལ་གཉིས་ཏེ། གསོད་སེམས་མེད་པར་སྲོག་ལ་མི་བལྟོས་པའི་བསམ་པས་ནགས་ལ་མེ་
གཏོང་བ་དང་། གསོད་སེམས་ཡོད་པས་ནགས་ལ་མེ་གཏོང་བའོ། །དང་པོ་གསོད་སེམས་
མེད་པར་སྲོག་ལ་མ་བལྟོས་པའི་བསམ་པས་སྲོག་ཆགས་གསུམ་ཡན་ཆད་ཡོད་པའི་བློས་
ནགས་མེས་གཏོང་ན་སྦོམ་པོའོ། །དེའང་བཏགས་པ་བ་ཡོན་ཏན་སྒྲའི་སྦོམ་པོའོ། །གསོད་
སེམས་མེད་པར་སྲོག་ལ་མ་བལྟོས་པའི་བསམ་པས་སྲོག་ཆགས་གཅིག་གམ་གཉིས་ཡོད་
པའི་བློས་ནགས་མེས་གཏོང་ན་ནི་ཉེས་བྱས་སུ་འགྱུར་ཏེ་ཊིཀ་ལས་མང་པོ་དང་ཉུང་བའི་བྱེ་
བྲག་གིས་ཞེས་སོ། །གཉིས་པ་གསོད་སེམས་མེད་པས་ནགས་ལ་མེ་གཏོང་ན་ནི་འོད་ལྡན་
ལས། འདི་ན་གང་ཅི་ཡོད་པ་སྟེ་ཐམས་ཅད་བརླག་པར་གྱུར་ཅིག་སྙམ་པ་ལས་དེ་རྣམས་ཤི་
ན་སྲོག་ཆགས་ཇི་ལྟ་བ་དང་ཇི་སྙེད་པའི་ལྟུང་བ་རྣམས་ཀྱང་དེ་སྙེད་འབྱུང་བར་འགྱུར་རོ་
ཞེས་གསུངས་སོ། །དེ་ནི་ཀུན་སྤྱི་ཞུགས་ཀྱི་གཞུང་ཡིན་ནོ། །གཉིས་པ་སྲོག་ཆགས་ཡོད་
པར་དོགས་པའི་ཕྱོགས་ལ་མེ་གཏོང་ན་ཡང་། སྲོག་ཆགས་ཡོད་པར་ཤེས་པའི་ཕྱོགས་དང་
འདྲའོ། །གསུམ་པ་སྲོག་ཆགས་མེད་པར་ཤེས་པའི་ནགས་ལ་མེ་གཏོང་བ་ལ་ནི་སྐབས་
འདིར་གཏོགས་ཀྱི་ལྟུང་བ་མེད་དེ། ཊཱིཀ་ལས། མེད་པའི་ཕྱོགས་ལ་ནི་ལྟུང་བ་མེད་དོ་ཞེས་
གསུངས་ཏེ། དེའང་སྲོག་ཆགས་མེད་པ་ལ་མེད་པར་ཤེས་ནའོ། །དེའང་འོད་ལྡན་ལས།
ནགས་སུ་མེ་གཏོང་བར་ཞུགས་ན་གལ་ཏེ་སྲོག་ཆགས་མེད་པར་ངེས་ན་ནི་དེའི་ཚེ་ལྟུང་བ་
མེད་པ་ཡིན་ནོ་ཞེས་སོ། །ནགས་དེ་ན་སྲོག་ཆགས་མེད་ཀྱང་ཡོད་པར་འདུ་ཤེས་འཁྲུལ་ཏེ་
མེ་གཏོང་ན་ནི་འདུ་ཤེས་ཀྱི་དབང་གིས་ཉེས་པར་འགྱུར་རོ། །སྐྱ་ཅན་འཚོང་ན་སྟེ་སྐྱ་ཅན་
མའི་འགྲོ་བ་པ་འཚོང་ན་སྲོག་གཅོད་པ་དངོས་ཀྱི་སྦོམ་པོ་མི་སྐྱེད་ཀྱང་སྲོག་གཅོད་པའི་ཆར་
གཏོགས་པའི་སྦོམ་པོའོ། །སྐབས་འདིའི་རང་གི་རྣམ་བཤད་ལས་བ་ལང་འཚོང་ན་སྦོམ་
པོའོ་ཞེས་བཤད་པ་ནི་སྦོམ་པོ་བཏགས་པ་བ་སྟེ་ཉེས་བྱས་ཁོ་ནའོ། །གང་གིས་བརྐུས་པ་དེ་
བླའི་གྲར་འབུལ་ན་སྲོག་གཅོད་པ་དངོས་ཀྱི་སྦོམ་པོ་མི་སྐྱེད་ཀྱང་སྲོག་གཅོད་པའི་ཕྱོགས་སུ་
 

གཏོགས་པའི་སྦོམ་པོའོ། །འགྲེལ་ཆུང་ལས། གསོད་དམ་མི་གསོད་གཏེལ་མེད་པར་རྒྱལ་
པོ་ལ་ཕུལ་ན་སྦོམ་པོའོ། །གསོད་པར་འདུ་ཤེས་བཞིན་དུ་རྒྱལ་པོ་ལ་ཕུལ་ཏེ་བསད་ན་ནི་
སྦོམ་པོ་དང་ཕམ་པ་གཉིས་ཀ་ཡོད་ཅེས་བཤད་ཅིང་། ཊཱི་ཀ་ལས་ཀྱང་གསོད་སེམས་ཡོད་ན་
རྒྱལ་པོས་བསད་པ་ན་དགེ་སློང་ལ་ཕམ་པ་སྐྱེད་པར་བཤད་དོ། །ཞུ་བའི་སྐབས་འདིར་
བདག་ཉིད་གསོད་ན་སྦོམ་པོ་ཞེས་པ་འདི་ལ་ཁ་ཅིག་ན་རེ་འདིར་སྦོམ་པོ་བསྐྱེད་ན། མཐར་
ཐུག་གི་སྦོམ་པོ་བསྐྱེད་དམ། སྦྱོར་བ་མཚན་ཉིད་པའི་སྦོམ་པོ་བསྐྱེད་དམ། སྦྱོར་བ་རྣམ་
པའི་སྦོམ་པོ་བསྐྱེད། དང་པོ་ལྟར་ན་ཊིཀ་ལས་འདིར་སྦྱོར་བ་ལས་ལྟུང་བར་རིག་པར་བྱའོ་
ཞེས་གསུངས་པ་དང་འགལ་ཞིང་། བདག་ཉིད་གསོད་ན་སྦོམ་པོའོ་ཞེས་གསུངས་ཀྱི།
བསད་ན་སྦོམ་པོ་ཞེས་པ་ནི་མ་གསུངས་པ་དང་། མཐར་ཐུག་གྲུབ་དུས་ན་བཅས་པའི་རྟེན་
མ་ཡིན་པའི་ཕྱིར་མཐར་ཐུག་གི་སྦོམ་པོ་བསྐྱེད་པར་མི་རིགས་སོ། །
གཉིས་པ་ལྟར་ན་དགེ་སློང་གིས་བདག་ཉིད་གསོད་པ་ཆོས་ཅན། སྲོག་གཅོད་པའི་
སྦྱོར་བ་མཚན་ཉིད་པའི་སྦོམ་པོ་བསྐྱེད་པའི་ཕྱིར། མཐར་ཐུག་གྲུབ་པ་ན་སྲོག་གཅོད་ཕམ་
པ་བསྐྱེད་པར་ཐལ་ལོ། །གསུམ་པ་ལྟར་ན་ཆོས་ཅན་སྔར་བཞིན། སྲོག་གཅོད་པའི་སྦྱོར་བ་
རྣམ་པའི་སྦོམ་པོ་བསྐྱེད་པའི་ཕྱིར། སྲོག་གཅོད་ཕམ་པའི་དངོས་གཞིའི་ཡན་ལག་ཚང་བར་
ཐལ་ལོ། །འདོད་ན། མི་ཡིན་པ་ཚང་ཡང་གཞན་ཡིན་པ་མ་ཚང་བ་དང་འགལ་ལོ། །དེས་ན་
འདི་ལ་སྦོམ་པོ་མཚན་ཉིད་པ་མི་བསྐྱེད་ཀྱི། ཉེས་བྱས་ལ་མིང་སྦོམ་པོར་བཏགས་པའོ་ཞེས་
ཟེར་རོ། །འོན་ཀྱང་ཐལ་འགྱུར་ཕྱི་མའི་རྟགས་ལ་ཁྱབ་པ་མ་གྲུབ་ཅིང་། འདུལ་བའི་ལུང་
དང་བསྟན་བཅོས་རྣམས་ལས་སྦོམ་པོར་གསུངས་བཞིན་དུ་ཉེས་བྱས་སུ་འཆད་པ་འདི་ནི་
རང་དགར་སྨྲ་བར་ཟད་དོ། །མི་ཡིན་པ་དང་གཞན་ཡིན་པ་གཉིས་ཀ་ཚང་བ་གསོད་ན་སྦྱོར་
བའི་གནས་སྐབས་སུ་སྦོམ་པོ་མཚན་ཉིད་པ་བསྐྱེད་པ་ལྟར་ན། བདག་ཉིད་གསོད་ན་ཡང་
སྦྱོར་བའི་གནས་སྐབས་སུ་སྦོམ་པོ་མཚན་ཉིད་པ་བསྐྱེད་པ་ནི་བཅས་པའི་དབང་གིས་ཏེ།
 

འོད་ལྡན་ལས། ལྟུང་བ་ནི་བཅས་པ་ཙམ་གྱི་རྗེས་སུ་འབྲང་བས་ཞེས་གསུངས་སོ། །གསོད་
པའི་སེམས་སུ་གྱུར་པ་མེད་པར་རྐྱེན་དེས་སྲོག་ཆད་དེ་མ་ལེགས་པ་བྱས་ན་ཉེས་བྱས་ཀྱི་
བྱེད་པ་པོ་ཉིད་དོ། །བཞད་གད་ཀྱི་བསམ་པས་ཤི་བ་ལྟ་བུ་ཆེད་དུ་མ་བསམས་པར་སྲོག་
ཆད་པ་གྲུབ་པ་ནི་སྲོག་ཆད་པའི་ལྟུང་བ་རྣམ་གཞག་གི་བྱེད་པ་པོ་ཉིད་མ་ཡིན་ཏེ། གསོད་
སེམས་མེད་པའི་ཕྱིར་རོ། །བསད་བྱ་དང་གསོད་བྱེད་དུས་མཉམ་དུ་ཤི་བའམ་གསོད་བྱེད་
སྔར་ཤི་ན་ཚེ་འདིར་སྦོམ་པོ་འབྱུང་བར་ཟད་ཀྱི། ཚེ་འདིར་སྦྱོར་བ་བྱས་པ་ཙམ་གྱི་དབང་
གིས་ནི་ཚེ་རབས་གཞན་བར་དོ་ཕན་ཆད་དུ་ལས་ཀྱི་བྱེ་བྲག་ལྟུང་བ་སྐྱེ་བ་མེད་དོ། །ཚེ་རབས་
གཞན་དུ་ལས་སྐྱེ་བ་མི་སྲིད་པའི་ཕྱིར་རོ་ཞེས་ཊཱི་ཀ་ལས་བཤད་དོ། །མཛོད་ལས། སྔར་
རམ་མཉམ་དུ་ཤི་བ་ལ། །དངོས་མེད་ལུས་གཞན་སྐྱེ་ཕྱིར་རོ། །ཞེས་གསུངས་པ་དང་མཐུན་
ནོ༑ ༑འདུལ་བྱེད་ཀྱི་སྐབས་འདིར་སྦོམ་པོ་ནི་ཁོ་བོ་འཆི་བར་འོང་ངོ་ཞེས་པ་ནས་སྙོན་སྨོངས་
པར་བྱེད་ནའོ་ཞེས་པ་ཡན་འདི་དག་ཐམས་ཅད་ལ། གསོད་པའི་སྦོམ་པོ་མཚན་ཉིད་པ་མི་
སྐྱེད་དེ། གསོད་སེམས་མེད་པའི་ཕྱིར་རོ། །
དེས་ན་བསླབ་བྱའི་ཉེས་བྱས་ལ་མིང་སྦོམ་པོར་བཏགས་པའོ། །ཞེས་གསུངས་སོ། །
བདག་ཉིད་གཡང་ས་ནས་མཆོང་བ་དང་འཆིང་བ་ལ་སོགས་པའི་སྦོམ་པོ་ནི། བདག་ཉིད་
གསོད་ན་སྦོམ་པོའོ་ཞེས་སྔར་བསྟན་པ་འདིའི་བྱེ་བྲག་ཡིན་ནོ། །ནད་པ་ལ་མཚོན་དང་ཐག་
པ་མི་སྦྱིན་པ་འདི་དང་། འཆི་བའི་འཚོག་ཆས་མི་བཞག་གོ། །སྔར་བསྟན་པ་དེ་གཉིས་ཀྱི་
ཁྱད་པར་ནི། སྔར་བསྟན་པ་དེ་ནི་ནད་གཡོག་གི་དགག་པ་བསྟན་པ་ཡིན་ལ། སྐབས་
འདིར་ནད་གཡོག་དང་ནད་གཡོག་མ་ཡིན་པ་ལ་ཡང་སྤྱིར་དགག་པ་ཡིན་པར་ཊིཀ་ལས་
བཤད་དོ། །ཞལ་ཏ་བ་ཞེས་པ་ནི་བྱ་བ་མང་བས་མཚོན་པའོ། །སྤྱིའུ་ཚུགས་སུ་འགྲོ་བར་མི་
བྱ་ཞེས་པའི་ཊིཀ་ལས་སྤྱིའུ་ཚུགས་མཁན་ལྟར་རམ་སྟོབས་ལ་གོམས་པའི་གྱད་ཐབས་
མཁན་བཞིན་དུ་ཞེས་པ་ནི་ཤ་མཉེན་ལྕུག་ཅན་གྱི་བྱེ་བྲག་གོ། །ཊིཀ་ལས། ཁྱི་འཆད་པ་
 

དག་གར་བྱེད་པ་ཞེས་པ་ནི་ཁྱི་ཤ་ཟ་བའི་རིགས་ངན་དག་གར་བྱེད་པའོ། །རྣམ་བཤད་ཉི་
མའི་འོད་ཟེར་ལས་ཕམ་པ་གསུམ་པའི་སྐབས་རྫོགས་སོ། །
བརྫུན་སྨྲ་ཕམ་པའི་སྤྱི་དོན་ལ་བཞི་ལས། གླེང་གཞི་ནི་ཉ་བའི་གྲོང་དུ་དགེ་སློང་ལྔ་
བརྒྱས་མི་ཆོས་བླ་མ་བརྫུན་དུ་སྨྲས་ནས། འོད་མ་ཅན་གྱི་གྲོང་དུ་ཕམ་པ་འདི་བཅས་སོ། །
དགག་བྱ་ནི་རང་ཆོམ་རྐུན་པའི་གྲངས་སུ་ཆུད་པ་དང་། གཞན་བསླུས་པའི་སྒོ་ནས་གནོད་
པ་སྟེ། རྣམ་འབྱེད་ལས། འདི་ན་གང་ཞིག་དགྲ་བཅོམ་མ་གྱུར་པར། །བདག་ཉིད་དགྲ་
བཅོམ་ཡིན་ཞེས་བརྗོད་བྱེད་པ། །དེ་ནི་ཚངས་བཅས་འཇིག་རྟེན་རྐུན་པོ་སྟེ། ཚུལ་ཁྲིམས་
ཆག་པ་ཡིན་ཞེས་བརྗོད་པར་བྱ། །ཞེས་གསུངས་པ་དང་། བརྫུན་དུ་སྨྲས་པ་ཡན་ལག་ཏུ་
དགོས་པས་སོ། །དོ་ཏི་ནི་བཅས་ལྡན་དགེ་སློང་གིས་རང་ལ་མིའི་ཆོས་བླ་མའི་ཡོན་ཏན་མི་
ལྡན་པ་ལས་འདུ་ཤེས་བསྒྱུར་ཏེ་རང་ལ་ཡོན་ཏན་དེ་དང་ལྡན་པར་སྨྲས་ཤིང་དོན་གོ་བ་ལས་
གྱུར་པའི་ལྟུང་བ་དངོས་གཞི་རྫོགས་པའོ། །ཡན་ལག་ལ་བཞི་ལས་དང་པོ་གཞིའི་ཡན་
ལག་ལ་གཉིས་ཏེ་གང་ལ་སྨྲ་བའི་ཡུལ་དང་། གང་བརྗོད་པའི་དོན་ཏོ། །
བརྒྱས་མ་རང་ཆོམ་རྐུན་པར་ན་གང་ཞིག་དག་འཇིག་རྟེན་རྐུན་པོ་
དང་པོ་ལ་གསུམ་སྟེ། ཐ་སྙད་ལྔ་དང་ལྡན་པ་དང་། ལུས་ཐ་མལ་པར་གནས་པ་དང་།
བདག་ལས་ཐ་དད་པའོ། །དང་པོ་ནི། མི་ཡིན་པ་དང་། སྨྲ་ཤེས་པ་དང་། དོན་གོ་བ་དང་།
ཤེས་པ་རང་བཞིན་དུ་གནས་པ་དང་། མ་ནིང་དང་མཚན་གཉིས་པ་མ་ཡིན་པ་སྟེ་ལྔའོ། །
དེའང་སྤྱིར་བསྟན་ལས་མིའི་འགྲོ་བ་པ་ནི་ཐ་སྙད་དུ་བྱ་བ་ཉིད་ཡིན་ནོ། །སྨྲ་བ་པོ་ཉིད་ལ་
ཡོད་པ་སྟེ། རྣམ་པར་རིག་བྱེད་ལ་ནི་དོན་གོ་བའོ། །རང་བཞིན་ཉམས་པ་ནི་མ་ཡིན་ནོ། །
མ་ནིང་མཚན་གཉིས་པ་དག་ནི་དེ་དང་ལྡན་པ་ཉིད་དོ་ཞེས་གསུངས་པ་དང་གོ་རིམ་བཞིན་
དུ་སྦྱར་རོ། །གཉིས་པ་ལུས་ཐ་མལ་པར་གནས་པ་ནི་གཟུགས་གཞན་དུ་མ་སྤྲུལ་ཞིང་ལུས་
མི་སྣང་བར་བྱས་པ་མ་ཡིན་པའོ། །དེ་ཡན་ལག་ཏུ་དགོས་པའི་སྒྲུབ་བྱེད་ནི། ཊིཀ་ལས།
རེག་པ་ལ་སོགས་པ་ནི་ཐ་སྙད་ཀྱི་ཕྱིར་རྣམ་པར་བཞག་ཅེས་བཤད་པ་དང་། སྤྲུལ་པ་མོ་ལ་
 

ཡང་དེ་བཞིན་ནོ་ཞེས་པའི་གནད་ཀྱིས་སྦྱར་ཞིང་། ཞུ་བ་ལས། སྤྲུལ་པ་མོ་ལ་འཁྲིག་ཚིག་
སྨྲ་བ་ལ་སོགས་པ་ལ་ན་སྨད་དུ་གསུངས་པའི་གནད་ཀྱིས་སྦྱོར་རོ། །གསུམ་པ་བདག་ལས་
ཐ་དད་པ་ནི་ཊཱིཀ་ལས་མནའ་འདོར་བ་ལ་བཤད་པའི་གནད་ཀྱིས་སྦྱར་ཞིང་། ཞུ་བ་ལས།
དབེན་པ་ལ་དབེན་པར་འདུ་ཤེས་ཏེ་སྨྲས་ན་སྦོམ་པོར་འགྱུར་རོ་ཞེས་གསུངས་པས་ཀྱང་ངོ་། །
དེ་ནི་སྦོམ་པོ་བཏགས་པ་བ་ཡིན་པར་རིགས་ཏེ། དབེན་པར་རང་ཉིད་བརྫུན་ཚིག་སྨྲ་བར་
བྱེད་པ་ནི་ངག་འཁྱལ་དུ་གཏོགས་པའི་ཉེས་བྱས་སུ་འགྱུར་ཞེས་རིགས་སོ། །གཉིས་པ་གང་
བརྗོད་པའི་དོན་ནི། ལམ་གཉིས་ཡོན་ཏན་ཁྱད་པར་ཅན་ཡིན་པ་དང་། ད་ལྟ་བདག་ལ་མི་
ལྡན་པ་སྟེ། མིའི་ཆོས་བླ་མ་དང་ཞེས་པ་དང་། ཡོན་ཏན་དེ་ད་ལྟ་བདག་ལ་ལྡན་ན། བརྫུན་
སྨྲའི་ཕམ་པར་མི་འགྱུར་གྱི། བདེན་སྨྲའི་ལྟུང་བྱེད་དུ་འགྱུར་བའི་ཕྱིར་རོ། །
ལྡན་པ་སྟེ། མིའི་མགུལ་གྱི། བདེན་སྐུལ་ལ་གཉིས་ལ་མ་བརྫུན་དུ་སྐབས་བསྒྱུར་ཏེ་
གཉིས་པ་བསམ་པའི་ཡན་ལག་ལ་གཉིས་ལས་འདུ་ཤེས་ནི་གཞིའི་ཡན་ལག་དེ་
དག་ལ་མ་འཁྲུལ་པའོ། །ཀུན་སློང་ནི་རང་དོན་དུ་མི་ཆོས་བླ་མ་བརྫུན་དུ་སྨྲ་བར་འདོད་པ་
རྒྱུན་མ་ཆད་པ་སྟེ། རང་གི་དོན་ཉིད་གཙོ་ཆེར་ཡོད་པའོ་ཞེས་པ་དང་འདུ་ཤེས་བསྒྱུར་ཏེ་
བདག་ཉིད་མིའི་ཆོས་བླ་མ་དང་ལྡན་པ་ཉིད་དུ་ཞེས་པ་དང་བཏང་བ་ཡང་ཞེས་སྦྱར་བ་དང་།
མཐར་ཐུག་གི་བར་དུ་ཀུན་སློང་གི་བསམ་པ་སྟེ་ཀུན་སློང་རྒྱུན་ཆད་ན་ལྟུང་བ་མི་རྫོགས་
པར་གསུངས་པས་ཤེས་སོ། །གསུམ་པ་སྦྱོར་བའི་ཡན་ལག་ནི་ངག་ཡན་ལག་ལྔ་ལྡན་གྱིས་
བརྫུན་དུ་སྨྲ་བ་སྟེ། རང་གི་ངག་ཏུ་བདག་ཉིད་དང་འབྲེལ་པར་གང་ལ་བསམས་པའི་དོན་
གསལ་པོར་སྨྲ་བའོ། །དེ་ཡང་རང་གིའོ། །ངག་གིའོ། །བདག་ཉིད་དང་འབྲེལ་པར་རོ། །
ནོར་ན་ཡང་ངོ་། །གཞོག་སྨོས་ཀྱང་ངོ་ཞེས་གསུངས་པ་དང་། གོ་རིམ་བཞིན་དུ་སྦྱར་རོ། །
བཞི་པ་མཐར་ཐུག་གི་ཡན་ལག་ནི། ཕ་རོལ་པོས་དོན་གོ་བ་སྟེ། རྣམ་པར་རིག་བྱེད་ལ་ནི་
དོན་གོ་བའོ་ཞེས་གསུངས་ཤིང་དོན་མ་གོ་ན་འོག་མ་དག་ལས་གཞན་ལ་ན་སྨད་པ་ཉིད་
ཅེས་གསུངས་སོ། །
 

གཉིས་པ་ཡན་ལག་གི་དོན་ནི། མིའི་ཆོས་བླ་མ་ལ་བཤད་ལུགས་གཉིས་ལུང་ལས་
གསུངས་ཏེ། ཐོབ་པའི་སྒོ་ནས་མིའི་ཆོས་དང་བླ་མ་ཡོན་ཏན་ཐ་དད་དུ་བསྟན་པ་དང་།
སྤངས་པའི་སྒོ་ནས་མིའི་ཆོས་དང་བླ་མ་སྐྱོན་དང་ཡོན་ཏན་དུ་བསྟན་པའོ། །དང་པོ་ལྟར་ན་
མིའི་ཆོས་ནི་མྱ་ངན་ལས་འདས་པ་ཡིན་ལ། བླ་མ་ནི་ཁམས་གོང་མའི་སེམས་སོ། །གཉིས་
པ་ལྟར་ན་འོད་ལྡན་ལས་མི་ཡི་ཆོས་ལས་བླ་མ་ཞེས་གསུངས་སོ། །མི་ཡི་ཆོས་སྒྲིབ་པ་ལྔ་
སྤངས་པ་སྟེ་ལུང་རྣམ་འབྱེད་ལས་མིའི་ཆོས་ཞེས་བྱ་བ་ནི་སྒྲིབ་པ་ལྔ་པོ་དག་གོ། །བླ་མ་ཞེས་
བྱ་བ་ནི་དེ་དག་སྤངས་པ་གང་ཡིན་པའོ་ཞེས་གསུངས་སོ། །སྒྲིབ་པ་ལྔ་ནི། འདོད་འདུན་
དང་། གནོད་སེམས་དང་། གཉིད་རྨུགས་དང་། རྒོད་འགྱོད་དང་། ཐེ་ཚོམ་སྟེ། དེ་དག་ནི་
ཕྱི་ནང་གི་འདོད་ཡོན་ལ་ཆགས་ཤིང་ཐོབ་པར་འདུན་པ་དང་། གཞན་ལ་གནོད་པའི་བསམ་
པ་དང་། འཇུག་པ་རང་དབང་མེད་པར་སེམས་བསྡུས་པ་དང་། རིག་པ་གསལ་སྣང་མེད་
པར་སློང་སློང་བ་ཉིད་དང་། སེམས་རྣམ་པར་མ་ཞི་བ་ཉིད་དང་། ངན་པར་བྱས་པ་ཡིད་ལ་
གཅགས་པ་དང་། ཆོས་ཀྱི་དོན་ལ་ཐེ་ཚོམ་ཟ་བའོ། །དེ་དག་ལ་ཅིའི་ཕྱིར་སྒྲིབ་པ་ཞེས་བྱ་ཞེ་
ན༑ ལྔ་པོ་དེ་དག་ཆོས་ཅན། སྒྲིབ་པ་ཡིན་ཏེ། བསླབ་པ་གསུམ་ལ་སྒྲིབ་པ་ཡིན་པའི་ཕྱིར་རོ། །
སྤྱིར་ན་ལྔ་པོ་ཐམས་ཅད་ཀྱིས་བསླབ་པ་གསུམ་ཆར་ལ་སྒྲིབ་མོད་ཀྱི། བྱེ་བྲག་ཏུ་
འདོད་འདུན་དང་གནོད་སེམས་ཀྱིས་ཚུལ་ཁྲིམས་ལ་སྒྲིབ། གཉིད་རྨུགས་དང་རྒོད་འགྱོད་
ཀྱིས་ཏིང་ངེ་འཛིན་ལ་སྒྲིབ། ཐེ་ཚོམ་གྱིས་ཤེས་རབ་ཀྱི་བསླབ་པ་ལ་སྒྲིབ་སྟེ། དེ་ལྟར་རྣམ་
བཤད་རིགས་པ་ལས་བཤད་དོ། །འབྲས་བུའི་སྒོ་ནས་བརྗོད་པ་ནི། མཐོང་ངོ་ཞེས་པ་ལ་
སོགས་པ་འདི་དག་ཆོས་ཅན། འབྲས་བུའི་སྒོ་ནས་བརྗོད་པ་ཡིན་ཏེ། བསམ་གཏན་གྱི་
སེམས་ཐོབ་པའི་འབྲས་བུས་མངོན་ཤེས་ཀྱི་ཡོན་ཏན་གྱི་སྒོ་ནས་བརྗོད་པའི་ཕྱིར་རོ། །
དེའང་རྒྱུ་བསམ་གཏན་གྱི་སེམས་མ་ཐོབ་པར་འབྲས་བུའི་མངོན་ཤེས་ཀྱི་དབང་གིས་ལྷ་
མཐོང་བ་ལ་སོགས་པ་མི་འབྱུང་བའི་ཕྱིར་ཏེ། དཔེར་ན་མེ་མེད་ན་དུ་བ་མི་འབྱུང་བ་བཞིན་ནོ། །
 

མཐོང་ངོ་བདག་མཐོང་ངོ་གཉིས་དང་། འགྲོ་འོང་གཉིས་དང་། ལྷན་ཅིག་གནས་པར་བྱེད་
དོ༑ ༑ཞེས་ལྔ་དང་། ལྷག་མ་ལྔས། ལྷའི་མིག་དང་ལྷའི་རྣ་བའི་མངོན་པར་ཤེས་པ་གོ་རིམ་
བཞིན་དུ་བསྟན་ཏེ། ལྷ་རྣམས་ཀྱིས་བདག་མཐོང་བ་དང་བདག་གི་སྒྲ་ཐོས་པ་དང་བདག་
གི་དྲུང་དུ་འོང་ཞེས་སྨྲས་པ་ནི། དོན་དང་མཐུན་པར་སྨྲས་པའི་ཕྱིར་བརྫུན་དུ་སྨྲས་པ་ཡིན་
པར་མི་འཐད་དོ་ཞེ་ན། ལུང་གཞི་ལས་ལྷ་རྣམས་ཀྱིས་བདག་གིས་སྒྲ་ཐོས་ཞེས་གསུངས་ཏེ།
ཀྱང་ཞེས་སྡུད་པར་བྱེད་པའི་སྒྲ་བརྗོད་པས་བདག་གིས་ལྷ་རྣམས་མཐོང་བར་མ་ཟད། ལྷ་
རྣམས་ཀྱིས་ཀྱང་བདག་མཐོང་ཞེས་མཐོང་བ་ཚོགས་དོན་བསྟན་པ་དང་ཐོས་པ་ཚོགས་དོན་
བསྟན་པ་ཡིན་པས་འགལ་བ་མེད་དོ། །
ཊིཀ་ལས། བདག་དང་ལྷན་ཅིག་གཏམ་འདྲེའོ་ཞེས་བྱ་བ་ལ་སོགས་པའི་ཚིག་
རྣམས་དང་སྦྱར་བ་ལ་བསྟན་པས་དེའི་ཕྱིར་སྐྱེས་བུ་དང་པོར་བསྒྱུར་བར་བྱ་སྟེ་ཞེས་པ་ནི།
སྐྱེས་བུ་ནི་བྱེད་ཚིག་སྟེ་དང་པོར་བསྒྱུར་བས་གཏམ་འདྲེ་བར་བྱེད། ཕེབས་པར་བྱེད། སོ་
སོར་ཀུན་དགའ་བར་བྱེད་ཅེས་ཚིག་དང་པོ་རྣམས་ལ་ཡང་། བྱེད་པའི་ཚིག་སྦྱར་བའོ། །ལྷ་
དང་གནོད་སྦྱིན་དྲི་ཟ་གསུམ་ལྷའི་བྱེ་བྲག་གོ། །ཀླུ་དང་མིའམ་ཅི་ལྟོ་འཕྱེ་ཆེན་པོ་གསུམ་དུད་
འགྲོ་སྟེ། ལྷག་མ་བཞི་ནི་ཡི་དྭགས་སོ། །འགྲེལ་ཆུང་ལས། དྲི་ཟ་ནི་ལྔ་ཕུང་པོ་ལྔ་པར། མིའི་
དྲི་ཟ་དང་ལྷ་རོལ་མོ་བྱེད་པ་ཞེས་བཤད་ཅིང་། མཛོད་ལས། བར་དོ་དྲི་ཟ་ཡིན་པར་གསུངས་
པ་ལྟར་ན། བར་དོ་ཚེ་ཕྱི་མའི་ཁོངས་སུ་གཏོགས་པས། དྲི་ཟ་བར་མ་དོ་ནི་འགྲོ་བ་ལྔ་ཅི་
རིགས་པར་བསྡུས་སོ། །ཟླ་ཉིད་ལའོ་ཞེས་པ་མཐོང་སོགས་བཅུ་པོ་རེ་རེའང་ལྷ་སོགས་བཅུ་
དང་སྦྱར་བ་སྟེ། སྦྱོར་བའི་བྱེ་བྲག་བརྒྱའོ། །ངོ་བོའི་སྒོ་ནས་བརྗོད་པ་ནི། མི་རྟག་པ་ལ་
སོགས་པའི་འདུ་ཤེས་དང་ཞེས་པ་མི་རྟག་པ་ལ་སོགས་པ་བཅུ་དང་མི་སྡུག་པ་ལ་སོགས་པ་
བཅུ་སྟེ་འདུ་ཤེས་ཉི་ཤུའོ། །བསམ་གཏན་བཞི་པོ་རྣམས་ནི་བསམ་གཏན་དང་པོ་ལ་ཡན་
ལག་ལྔ་ལས། རྟོག་པ་དང་དཔྱོད་པ་གཉིས་ནི་གཉེན་པོའི་ཡན་ལག་སྟེ། འདོད་ཁམས་ཀྱི་
 

སྐྱོན་དང་བསམ་གཏན་དང་པོའི་ཡོན་ཏན་ལ་ཅིང་དུ་རྟོག་པ་དང་ཞིབ་ཏུ་དཔྱོད་པའོ། །
དགའ་བ་དང་བདེ་བ་གཉིས་ནི་ཕན་ཡོན་གྱི་ཡན་ལག་སྟེ། ཡིད་ཀྱི་རྣམ་ཤེས་ཀྱི་འཁོར་དུ་
སྐྱེས་པའི་དགའ་བ་དང་། ལུས་ཀྱི་རྣམ་ཤེས་ཀྱི་འཁོར་དུ་སྐྱེས་པའི་བདེ་བའོ། །སེམས་རྩེ་
གཅིག་པ་ནི་ངོ་བོའི་ཡན་ལག་གོ། །དེའང་མཛོད་ལས། དང་པོ་ལ་ལྔ་རྟོག་དཔྱོད་དང་། །
དགའ་དང་བདེ་དང་ཏིང་འཛིན་རྣམས། །ཞེས་སོ། །བསམ་གཏན་གཉིས་པ་ནི། ཡན་ལག་
བཞི་ལྡན་ཏེ། ནང་རབ་ཏུ་དྭང་བ་ནི་གཉེན་པོའི་ཡན་ལག་སྟེ། རྟོག་པ་དང་དཔྱོད་པའི་རྙོག་
པ་མེད་པའི་ཤེས་རྒྱུད་རབ་ཏུ་དྭང་བའོ། །དགའ་བདེ་གཉིས་ནི་ཕན་ཡོན་གྱི་ཡན་ལག །
སེམས་རྩེ་གཅིག་པ་ནི་ངོ་བོའི་ཡན་ལག་གོ། །
དེའང་མཛོད་ལས། གཉིས་པ་ལ་ནི་ཡན་ལག་བཞི། །རབ་དྭངས་དང་ནི་དགའ་ལ་
སོགས། །ཞེས་སོ། །བསམ་གཏན་གསུམ་པ་ནི་ཡན་ལག་ལྔ་ལྡན་ཏེ། བཏང་སྙོམས་དྲན་པ་
ཤེས་བཞིན་དང་། གསུམ་ནི་གཉེན་པོའི་ཡན་ལག །ཚོར་བ་བདེ་བ་ནི་ཕན་ཡོན་གྱི་ཡན་
ལག །སེམས་རྩེ་གཅིག་པ་ནི་ངོ་བོའི་ཡན་ལག་གོ། །དེའང་མཛོད་ལས། གསུམ་པ་ལ་ལྔ་
བཏང་སྙོམས་དང་། །དྲན་དང་ཤེས་བཞིན་བདེ་དང་གནས། །ཞེས་སོ། །བསམ་གཏན་བཞི་
པ་ནི་ཡན་ལག་བཞི་ལྡན་ཏེ། དྲན་པ་ཡོངས་སུ་དག་པ་དང་། བཏང་སྙོམས་ཡོངས་སུ་དག་
པ་གཉིས་ནི་གཉེན་པོའི་ཡན་ལག །ཚོར་བ་བཏང་སྙོམས་ནི་ཕན་ཡོན་གྱི་ཡན་ལག །
སེམས་རྩེ་གཅིག་པ་ནི་ངོ་བོའི་ཡན་ལག་གོ། །དེའང་མཛོད་ལས། མཐའ་ན་བཞི་དྲན་
བཏང་སྙོམས་དང༌། །བདེ་མིན་སྡུག་མིན་ཏིང་འཛིན་རྣམས། །ཞེས་སོ། །ཚད་མེད་པ་བཞི་
པོ་རྣམས་ནི་བྱམས་པ་དང་སྙིང་རྗེ་དང་དགའ་བ་དང་བཏང་སྙོམས་ཚད་མེད་པའོ། །དེ་དག་
ནི་ཀྱེ་མ་སེམས་ཅན་རྣམས་བདེ་བར་གྱུར་ཅིག་སྙམ་དུ་དང་། ཀྱེ་མ་སེམས་ཅན་རྣམས་སྡུག་
བསྔལ་དང་བྲལ་བར་གྱུར་ཅིག་སྙམ་དུ་དང་། ཀྱེ་མ་སེམས་ཅན་རྣམས་ཡིད་དགའ་བར་
གྱུར་ཅིག་སྙམ་དུ་དང་། ཀྱེ་མ་སེམས་ཅན་རྣམས་བཏང་སྙོམས་སུ་ཡིད་ལ་བྱེད་པ་སྟེ་གོ་རིམ་
 

བཞིན་ནོ། །དེའང་མཛོད་ལས། ཀྱེ་མ་བདེར་འགྱུར་དུཁ་དང་། དགར་གྱུར་སེམས་ཅན་
རྣམས་སྙོམས་པ་ཞེས་བཤད་དོ། །ཅིའི་ཕྱིར་ན་ཚད་མེད་པ་ཞེས་བྱ་ཞེ་ན། དམིགས་ཡུལ་
སེམས་ཅན་ཚད་མེད་པ་ལ་དམིགས་པའི་ཕྱིར་དང་། བསྒོམས་ན་བསོད་ནམས་ཚད་མེད་
པའི་ཕྱིར་རོ། །གཟུགས་མེད་པའི་སྙོམས་པར་འཇུག་པ་བཞི་པོ་རྣམས་ནི་ནམ་མཁའ་
མཐའ་ཡས་སྐྱེ་མཆེད་དང་། རྣམ་ཤེས་མཐའ་ཡས་སྐྱེ་མཆེད་དང་། ཅི་ཡང་མེད་པའི་སྐྱེ་
མཆེད་དང་། འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་དོ། །དེའང་ཆོས་ཐམས་ཅད་
ནམ་མཁའ་ཙམ་དུ་ཡིད་ལ་བྱེད་ཅིང་སྙོམས་པར་འཇུག་པ་དང་། ཆོས་ཐམས་ཅད་རྣམ་པར་
ཤེས་པ་ཙམ་དུ་ཡིད་ལ་བྱེད་པ་དང་། ཆོས་ཐམས་ཅད་ཅི་ཡང་མེད་དོ་སྙམ་དུ་ཡིད་ལ་བྱེད་
པ་དང་། འདུ་ཤེས་རགས་པ་མེད་ཅིང་འདུ་ཤེས་ཕྲ་བ་མེད་པ་མ་ཡིན་པ་ཉིད་དུ་ཡིད་ལ་བྱེད་
ཅིང་སྙོམས་པར་འཇུག་པ་སྟེ་གོ་རིམ་བཞིན་ནོ། །
དགེ་སྦྱོང་གི་འབྲས་བུ་བཞི་པོ་རྣམས་ནི། རྒྱུན་དུ་ཞུགས་པའི་འབྲས་བུ་དང་། ལན་
གཅིག་ཕྱིར་འོང་བ་དང་། ཕྱིར་མི་འོང་བ་དང་། དགྲ་བཅོམ་པའི་འབྲས་བུ་དང་བཞིའོ། །
མངོན་པར་ཤེས་པ་དྲུག་པོ་རྣམས་ནི་རྫུ་འཕྲུལ་གྱི་ཡུལ་ཤེས་པ་དང་། ལྷའི་རྣ་བ་དང་གཞན་
གྱི་སེམས་ཤེས་པ་དང་། སྔོན་གྱི་གནས་རྗེས་སུ་དྲན་པ་དང་། འཆི་འཕོ་དང་སྐྱེ་བ་ཤེས་པ་
དང་། ཟག་པ་ཟད་པའི་མངོན་པར་ཤེས་པའོ། །སྔ་མ་ལྔ་ནི་ཕྱི་རོལ་པ་དང་ཐུན་མོང་ཡིན་ལ།
དྲུག་པ་ནི་འཇིག་རྟེན་པ་ལས་འདས་པའི་ཡོན་ཏན་ཐུན་མོང་མ་ཡིན་པའོ། །མི་རྟག་པ་ལ་
སོགས་པའི་འདུ་ཤེས་ལ་སོགས་པ་དེ་དག་ཐམས་ཅད་ཀྱང་མངོན་པར་རྟོགས་པ་ལས་
འབྱུང་བར་བརྗོད་ན་ཕམ་པར་འགྱུར་གྱི། ཐོས་བསམ་གྱི་ལུང་གི་དོན་ཤེས་སོ་ཞེས་བརྗོད་
པས་ནི་མ་ཡིན་ནོ། །ལ་སོགས་པ་ཞེས་པས་ནི་ཟད་པར་དང་ཟིལ་གནོན་ལ་སོགས་པ་ཡོན་
ཏན་གཞན་རྣམས་བསྡུས་སོ། །ཊིཀ་ལས། ཞི་གནས་ནི་ཏིང་ངེ་འཛིན་ནོ། །དེ་ཡང་གཉིས་ཏེ།
མོས་པ་ཡིད་ལ་བྱེད་པ་དང་། དེ་ཁོ་ན་ཉིད་ཡིད་ལ་བྱེད་པའོ། །ཞེས་སོ། །ཞི་གནས་ཀྱི་རྒྱུ་
 

མཚན་ནི་བསམ་གཏན་དང་པོའི་དངོས་གཞིའི་ཏིང་ངེ་འཛིན་མ་སྐྱེས་ཀྱང་དེ་སྐྱེ་བ་ལ་ཉེ་བར་
ཕྱོགས་པ་སྟེ་ཡིད་ལ་བྱེད་པའི་ཁྱད་པར་རོ། །དེ་ནི་འདོད་ཁམས་ཀྱི་སེམས་རང་གི་མཚན་
ཉིད་འཛིན་པ་སྟེ། ཊཱིཀ་ལས། རང་གི་མཚན་ཉིད་འཛིན་པ་འདོད་ཁམས་ཀྱི་ཐོས་བསམ་
ལས་བྱུང་བའི་ཤེས་པ་མི་སྡུག་པ་ལ་སོགས་པ་ལ་དམིགས་པའོ་ཞེས་སོ། །དེའི་བྱེད་ལས་
ཉོན་མོངས་པ་རྣམ་པར་གནོན་པ་དེ་ལྟ་བུ་བདག་ལ་ཡོད་དོ་ཞེས་བརྫུན་དུ་སྨྲ་ན་སྦོམ་པོའོ། །
ཞི་གནས་ཀྱི་རྒྱུ་མཚན་ཐོབ་བོ་ཞེས་བརྫུན་དུ་སྨྲ་ན་ལྟུང་བ་ན་སྨད་པར་ངེས་སམ་ཞེ་ན། ཊིཀ་
ལས། བསྒོམས་པ་ལས་བྱུང་བ་མི་ལྕོགས་པ་མེད་པས་བསྡུས་པ་ཡིན་པར་རིག་པར་བྱ་སྟེ།
དེ་མ་ཐོབ་པ་འདུ་ཤེས་བསྒྱུར་ཏེ་སྨྲས་ན་ནི་ཕམ་པར་འགྱུར་ཞེས་སོ། །དེའི་ཆོས་ཀྱི་སྒོ་ནས་
བརྗོད་པ་ནི། མིའི་ཆོས་བླ་མ་དེ་དང་ལྡན་པའི་ཆོས་ཅན་ཉིད་དུ་སྨྲ་བ་ཞེས་སོ། །དེ་ནི་ང་
ཉིད་དོ་ཞེས་རང་ལ་ཉེ་བར་སྦྱོར་ན་ན་སྨད་པ་མ་ཡིན་ཏེ་ཕམ་པའོ། །བླ་མ་ཐོབ་པ་ཡོངས་སུ་
ཉམས་པ་ཞེས་པ་འདི་ལ། མཛོད་ལས། ཐོབ་དང་མ་ཐོབ་ཉེར་སྤྱོད་ལས། །ཡོངས་ཉམས་
རྣམ་པ་གསུམ་ཞེས་བྱ། །ཞེས་བཤད་པ་ལྟར། ཐོབ་པ་ལས་ཉམས་པར་བརྗོད་པ་ནི་རྒྱུན་
ཞུགས་ཀྱི་འབྲས་བུ་ཐོབ་པ་ལས་ཉམས་པའོ་ཞེས་བརྗོད་པ་ལྟ་བུ་བདག་ནི་མིའི་ཆོས་བླ་མ་
སྔོན་ཐོབ་པ་ད་ལྟ་ཡོངས་སུ་ཉམས་པ་ཡིན་ནོ་ཞེས་གཞན་ལ་གོ་བར་བྱེད་ན་ཕམ་པར་
འགྱུར་རོ། །
འོན་ཀྱང་ཉམས་པའི་ཆོས་ཅན་གྱི་དགྲ་བཅོམ་པ་ཐོབ་པ་ལས་ཉམས་པ་ཡིན་ནོ་ཞེས་
སྨྲས་ན་ནི་བརྫུན་དུ་མི་འགྱུར་བར་བདེན་པར་སྨྲས་པ་ཡང་སྲིད་དེ། མཛོད་ལས། ཉམས་
འགྱུར་དང་པོ་ལས་མ་ཡིན་ཞེས་བཤད་དོ། །མ་ཐོབ་པས་ཉམས་པར་བརྗོད་ན་ནི་དྲང་པོར་
གོ་བར་འདོད་ན་ནི་ཉེས་པ་མེད་ལ། དགྲ་བཅོམ་པ་མ་ཐོབ་པོ་ཞེས་བརྗོད་པ་ཉིད་ཀྱིས་ཐོབ་
པར་གོ་བར་འདོད་ན་ནི་གཞོགས་སྨོས་ཀྱི་སྦོམ་པོར་འགྱུར་ཏེ་དེ་ལྟར་ཊིཀ་ལས་བཤད་དོ། །
ཉེ་བར་སྤྱོད་པ་ལས་ཉམས་པར་བརྗོད་ན་ནི་བདག་ནི་མངོན་ཤེས་ཀྱི་རྫུ་འཕྲུལ་བྱེད་བཞིན་
 

པ་མ་ཡིན་པས་རྫུ་འཕྲུལ་དེ་ཉེ་བར་སྤྱད་པ་ལས་ཉམས་པ་ཡིན་ནོ་ཞེས་སྨྲ་བ་ལྟ་བུ་ལ་ནི་ཕམ་
པ་བསྐྱེད་པར་རིགས་སོ། །ཆོས་བླ་མ་གོ་བར་འདོད་པ་མེད་ཀྱང་བརྗོད་པར་འདོད་པ་ཡོད་
པ་ནི། བླ་མ་བརྗོད་པའི་འདུན་པས་ཞེས་སོ། །ཡང་དག་པ་ཕྱི་མ་ཞེས་པ་ནི་འོད་ལྡན་ལས་
ཕྱི་མ་ཡང་དག་པ་ཞེས་སོ། །བྲམ་ཟེ་སྡིག་པའི་ཆོས་བསྩལ་བ་ནི་ཉན་ཐོས་ཀྱི་ས་ལས་མེད་
བྲམ་ཟེ་རིགས་བྲམ་ཟེ་སྒྲུབ་པ་བྲམ་ཟེ་དང་གསུམ་གསུངས་པ་ལས། འདི་ནི་སྒྲུབ་པ་བྲམ་
ཟེའི་དགེ་སློང་ངོ༌། །ཕྲན་ཚེགས་འགྲེལ་ལས། སྡིག་པ་སྤངས་པས་ན་བྲམ་ཟེ་སྟེ་དགྲ་
བཅོམ་པའོ་ཞེས་བཤད་དོ། །ལུས་ཀྱི་རྗེས་སུ་ཡི་རང་བར་བྱོས་ཤིག་ཅེས་པ་ལ་དེ་བཞིན་དུ་
སྒྲུབ་ནའོ་ཞེས་པ་ནི། ཊིཀ་ལས། སེམས་ཀྱིས་རྗེས་སུ་ཡི་རང་ན་ནི་སྦོམ་པོའོ་ཞེས་བཤད་
དོ༑ ༑ལུས་ཀྱིས་རྗེས་སུ་ཡི་རང་བ་རྣམ་འགྱུར་སྟོན་ཅིང་སེམས་ཀྱིས་རྗེས་སུ་ཡི་རང་ནའོ། །
གལ་ཏེ་སེམས་འབའ་ཞིག་གིས་རྗེས་སུ་ཡི་རང་ན་ནི། བསྡམ་བྱར་འགྱུར་ལ། སྐབས་
འདིར་ཊཱི་ཀ་ལས་ཚིག་གིས་རྗེས་སུ་ཡི་རང་ན་ནི་ཕམ་པར་འགྱུར་རོ། །ཞེས་སོ། །ཕམ་པ་
བཞི་པའི་སྐབས་སོ། །རྣམ་བཤད་ཉི་མའི་འོད་ཟེར་ལས། ཕམ་པའི་སྐབས་ཀྱི་རྣམ་པར་
བཤད་པ་རྫོགས་སོ།། །།
ད་ནི་དགེ་འདུན་ལྷག་མའི་སྡེ་འཆད་དེ། དང་པོ་འབྱིན་པའི་དགེ་འདུན་ལྷག་མའི་སྤྱི་
དོན་ལ་བཞི་ལས། གླེང་གཞི་ནི་མཉན་ཡོད་དུ་འཆར་ཀས་རང་གི་ས་བོན་ཕྱུང་བ་ལས་དགེ་
འདུན་ལྷག་མར་བཅས་པའོ། །དགག་བྱ་ནི་ས་བོན་གྱིས་བསྐྱེད་པའི་འདོད་ཆགས་འཕེལ་
བའོ། །ངོ་ཏི་རང་གི་ཡན་ལག་ལ་དབྱུང་སེམས་ཀྱིས་འབྱིན་བྱེད་མཚན་ཉིད་དང་ལྡན་པས་
རེག་ཅིང་རྩོལ་བས་ཁུ་བ་དང་པོའི་གནས་ནས་འཕོས་པའི་ལྟུང་བ་དངོས་གཞིའོ། །ཡན་
ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་དབྱུང་བའི་དངོས་པོ་དང་། གང་
ལས་དབྱུང་བའི་གཞི་དང་། གང་གིས་འབྱིན་པའི་རྫས་སོ། །དང་པོ་ནི། རང་གི་ཁུ་བ་ཡིན་
པ་དང་། དང་པོའི་གནས་ནས་མ་འཕོས་པ་སྟེ། རང་གི་ཁུ་བའོ། །དང་པོ་ལའོ་ཞེས་པས་སོ། །

གང་ལས་དབྱུང་བའི་གཞི་ནི་ཡན་ལག་གི་རྣམ་པ་ཡིན་པ་དང་། རང་གི་ཡིན་པ་སྟེ། ཡན་
ལག་གི་རྣམ་པ་ལའོ་ཞེས་པ་དང་། གཞན་གྱི་ལས་ཀྱང་ངོ་ཞེས་པའི་ཤུགས་ཀྱིས་གྲུབ་བོ། །
གང་གིས་འབྱིན་པའི་རྫས་ནི། སྔོན་རྣམ་ཤེས་ལན་མྱོང་ཡན་ཆད་ཡིན་པ་དང་། བསྟེན་རུང་
ལ་བལྟོས་པའི་ལུས་མ་ཉམས་པ་ཡན་ཆད་ཡིན་ལ། ཕམ་པ་བསྐྱེད་ནུས་ཀྱི་རྨའི་སྒོ་གསུམ་
ལས་གཞན་ཡིན་པ་སྟེ། སེམས་ཅན་དུ་བགྲང་བས་སོ། །དེའི་རྣམ་པར་གནས་པས་སོ། །
ཕྱུང་བ་ཐམས་ཅད་ལ་མཐའ་ཉིད་ཞེས་གསུངས་པ་དང་གོ་རིམ་བཞིན་ནོ། །བསམ་པའི་
ཡན་ལག་ནི་འབྱིན་པར་འདོད་པ་རྒྱུན་མ་ཆད་པ་སྟེ། དེར་འདུན་པས་སོ་ཞེས་པ་དང་།
བཏང་བ་ཡང་ངོ་ཞེས་པའི་ཤུགས་ཀྱིས་གྲུབ་བོ། །སྦྱོར་བའི་ཡན་ལག་ནི་རེག་ཅིང་རྩོལ་བར་
བྱེད་པ་སྟེ་རེག་པས་སོ། །རྩོལ་བས་སོ་ཞེས་སོ། །མཐར་ཐུག་གི་ཡན་ལག་ནི། དང་པོའི་
གནས་ནས་འཕོས་པ་སྟེ། ཕྱུང་ནའོ། །དང་པོ་ལའོ་ཞེས་བཤད་དོ། །
ཡན་ལག་གི་དོན་ནི། རྨི་ལམ་ཞེས་པ་ཊིཀ་ལས། ཁ་ཅིག་ནི་གཉིད་དང་མཚུངས་
པར་ལྡན་པའི་སེམས་རྨི་ལམ་དུ་འདོད་དོ། །ཁ་ཅིག་ནི་སེམས་དེའི་ཡུལ་དུ་བུད་མེད་ལ་
སོགས་པའི་རྣམ་པ་ཡིད་ལ་སྣང་བ་དེ་རྨི་ལམ་ཡིན་པར་འདོད་དེ་ཞེས་བཤད་དོ། །གཉིས་
ཀ་ཡིན་པར་བཟུང་ངོ་། །རྨི་ལམ་དུ་ཁུ་བ་འབྱིན་པ་ལ་སོགས་པ་རྨིས་ན། ཊིཀ་ལས། རྨི་
ལམ་ནི་རྫས་སུ་ཡོད་མོད་ཀྱི་མེད་པ་དང་འདྲ་སྟེ་འཇིག་རྟེན་གྱི་ཐ་སྙད་ལས་འདས་པའི་ཕྱིར་
རོ་ཞེས་སོ། །འདིར་རྨི་ལམ་ནི་གཉིད་ལོག་པ་ན་ལུས་ངག་ཏུ་མ་གྲུབ་པ་ནང་གི་བསམ་པའི་
ཆོས་ཡིན་ནོ། །རྨི་ལམ་དེས་བསྐྱེད་པའི་འབྲས་བུ་ནི། ལུས་ངག་གི་རྣམ་འགྱུར་བྱུང་བ་དག་
སྟེ༑ དེ་ནི་ལྟུང་བ་བསྐྱེད་པའི་བདག་ཉིད་དུ་མ་བྱས་པ་ཉིད་དོ། །འགྲེལ་ཆུང་ལས། རྨི་ལམ་
ནི་ཁུ་བ་ཕྱུང་བའི་སྡིག་པའི་འབྲས་བུ་ཡང་མེད་དོ་ཞེས་སོ། །ལུང་རྣམ་འབྱེད་ལས། རྨི་ལམ་
གྱིས་མ་གཏོགས་སོ་ཞེས་འབྱིན་པའི་སྐབས་འདིར་གསུངས་ཀྱང་མཚོན་པ་སྟེ། འོད་ལྡན་
རྩ་འགྲེལ་ལས། མི་ཤི་རྨི་ལམ་མ་གཏོགས་དེ་བརླག་འགྱུར། །ཞེས་པ་ལ་སོགས་པ་གསུངས་

ལ༑ ཞུ་འགྲེལ་ལས་ཀྱང་ཁུ་བ་འབྱིན་པ་ལ་རྨི་ལམ་གྱི་མ་གཏོགས་ཏེ། ཞེས་སྨོས་པ་ནི་དཔེ་
སྟེ༑ མི་ཚངས་པར་སྤྱོད་པ་ལ་སོགས་པ་ཁ་ན་མ་ཐོ་བ་གཞན་དག་ལའང་ཚུལ་འདི་རུང་བའི་
ཕྱིར་རོ། །འདིར་ནི་བྱུང་བའི་དབང་གིས་འདི་བྱུང་བར་ཟད་དོ་ཞེས་སོ། །ཊིཀ་ལས། འདི་
ལྟར་བཤད་དེ་ཁུ་བ་ཕྱུང་བ་ནི་མང་དུ་ཡོད་དེ། དང་པོའི་གནས་ནས་ཕྱུང་བ་དང་། རྩའི་
སྦུབས་སུ་འོངས་པ་ལས་ཕྱིར་ཕྱུང་བ་དང་། དབང་པོའི་མཐའ་ནས་ཕྱིར་ཕྱུང་བའོ་ཞེས་སོ། །
གསུམ་པོ་དེ་དག་གང་ལ་དགེ་འདུན་ལྷག་མར་འགྱུར་ཞེ་ན་དང་པོ་ལའོ་ཞེས་པའི་ཊིཀ་ལས་
འདི་ལྟར་བཤད་དེ་དང་པོའི་གནས་ནི། ཁུ་བ་དེ་མཁྲིས་པ་བཞིན་དུ་ལུས་ཀྱི་ཕྱོགས་གཅིག་
ན་ཚོགས་ནས་གནས་པ་མ་ཡིན་གྱི། ཤིང་ལ་ཞོ་བཞིན་དུའམ་འབྲུ་ལས་འབྲུ་མར་བཞིན་དུ་
ལུས་ལ་ཁྱབ་པར་གནས་སོ་ཞེས་སོ། །
འོ་ན་དང་པོའི་གནས་ནས་ཕྱུང་བར་ཅིས་ཤེས་ཞེ་ན། ཊཱིཀ་ལས། དེ་མྱོང་བའི་གནས་
སྐབས་དེ་ན་འདོད་ཆགས་ཤས་ཆེར་རབ་ཏུ་འགྱུར་བ་དང་། བདེ་བ་ཉམས་མྱོང་ཆེན་པོ་སྐྱེ་
བ་དང༌། སྙིང་འདར་བ་ལ་སོགས་པ་ལུས་འགྱུར་བ་འབྱུང་བ་ཡིན་ནོ་ཞེས་སོ། །ས་བོན་དང་
ཞེས་པ་དྲང་སྲོང་གོའུ་ཏ་མའི་གཏམ་རྒྱུད་མཚོན་དཔེར་སྦྱར་རོ། །སྨན་དང་ཞེས་པ་རྣམ་
འབྱེད་འགྲེལ་ལས། ཁུ་བ་ཕྱུང་ན་ཕམ་པ་ཉིད་དུ་འདོད་པའོ་ཞེས་སོ། །བརྟགས་པའི་ཕྱིར་
ཞེས་པ་ལུང་རྣམ་འབྱེད་ལས། འཁོར་ལོས་བསྒྱུར་བའི་རྒྱལ་པོ་དང་དེའི་བུ་ཐུ་བོའི་ཁུ་བ་
སྔོན་པོ་ཡིན་ནོ། །སེར་པོ་ནི་འཁོར་ལོ་བསྒྱུར་བའི་རྒྱལ་པོའི་བུ་གཞན་བདག་གིའོ། །དམར་
པོ་ནི་སྣ་ཆེན་པོ་ལ་གཏོགས་པ་འཁོར་ལོའི་མཐའ་པའིའོ། །སྐ་བ་ནི་དབང་པོ་ཡོངས་སུ་
སྨིན་པ་རྣམས་ཀྱིའོ། །སླ་བ་ནི་དབང་པོ་ཡོངས་སུ་མ་སྨིན་པ་རྣམས་ཀྱིའོ། །བུད་མེད་ཀྱིས་
དུབ་པ་དང་ཁུར་གྱིས་དུབ་པ་སོགས་པའི་སླ་བ་ཡིན་ནོ་ཞེས་གསུངས་སོ། །སེམས་ཅན་དུ་
བགྲང་བ་དེའི་རྣམ་པར་གནས་པའི་ཚད་ནི་འགྲེལ་ཆུང་ལས་སེམས་ཅན་གྱི་གཟུགས་ཡིན་
པ་ཤེས་པ་ལ་བྱ་སྟེ། ལུས་དང་ཡན་ལག་གང་གི་ཤ་དང་། རུས་པར་ཤེས་པའོ་ཞེས་བཤད་

དོ༑ འོན་ཀྱང་བྱི་བའམ་གྲོག་སྤུར་ལྟ་བུའི་ཤ་རུས་གང་ཡིན་ངོ་ཤེས་པས་ཕྱུང་ཡང་ལྷག་མར་
མི་འགྱུར་བས། བསྟེན་རུང་གི་ཚད་དུ་ལོངས་པའི་ལུས་ལས་མ་ཉམས་པར་གནས་པས་
ཕྱུང་ན་ལྷག་མའོ་ཞེས་པ་སྟེ། ཊཱིཀ་ལས། དེའི་རྣམ་པར་གནས་པས་སོ་ཞེས་བྱ་བ་སྨྲས་ཏེ་
ཡན་ལག་གང་ཡང་རུང་བ་རང་གི་རྣམ་པ་ལས་མ་ཉམས་པར་རེག་པས་ཕྱུང་ན་དགེ་འདུན་
ལྷག་མར་འགྱུར་གྱི་ལུས་ཀྱི་རྣམ་པ་ལས་ཉམས་པས་ཕྱུང་ན་སྦོམ་པོ་སྟེ། ཤའི་དུམ་བུས་ནི་
སྦོམ་པོའོ་ཞེས་གསུངས་པའི་ཕྱིར་ཞེས་བཤད་ཅིང་རང་འགྲེལ་ལས་ཀྱང་དོན་དེ་ལྟར་བཤད་
དོ༑ བྱེ་བྲག་ངེས་པར་མྱོང་བ་ལ་སོགས་པ་གསུམ་ནི་མི་ཚངས་པར་སྤྱོད་པའི་སྦྱོར་བ་དང་
དངོས་གཞི་དང་མཇུག་གི་གནས་སྐབས་གསུམ་སྟེ། དེ་དག་ཡིད་ལ་བྱེད་པ་མེད་པར་ཡང་
ངོ་ཞེས་སྔ་མར་སྦྱར་རོ། །རྩའི་སྦུབས་སུ་མ་འོངས་པ་ནི་དང་པོའི་གནས་ནས་མ་འཕོས་
པའོ། །རྒྱུན་ལས་བཟློག་པ་དང་། རྫི་ཕྱོགས་མ་ཡིན་པ་ལ་སྦོམ་པོ་བསྐྱེད་པ་ནི་མཐར་ཐུག་
གྲུབ་པ་ལ་དགོངས་སོ། །ཆགས་པའི་སེམས་ནི་དབྱུང་བའི་སེམས་ཏེ་རྣམ་འབྱེད་འགྲེལ་
ལས་ཁུ་བ་འབྱིན་པའི་འདོད་ཆགས་ཀྱིས་ཞེས་སོ། །རྒྱུན་དང་རྗེ་ཕྱོགས་སུ། གཏོང་བ་ལ་
ཉེས་བྱས་སུ་བསྐྱེད་པ་ནི་མཐར་ཐུག་མ་གྲུབ་པ་ལ་དགོངས་སོ། །ལྟུང་བ་མེད་པ་ནི་བརླ་
དང་ཞེས་པ་སྟེ་ཀུན་སློང་མེད་པའི་ཕྱིར་རོ། །དེ་དག་ལ་རོ་མྱང་བར་བྱེད་ན་ནི། སྦྱོར་བ་མེད་
པར་ཕྱུང་བ་ལ། །རོ་མྱོང་བ་ནི་དེ་དང་ལྡན། །ཞེས་འཆད་པར་འགྱུར་བ་བཞིན་ནོ། །
བུད་མེད་ཀྱི་གཟུགས་སྒྲ་དྲི་རོ་རེག་བྱ་སྟེ་ཡུལ་ལྔ་ལས་རེག་བྱ་མ་ཡིན་པ་གཟུགས་སྒྲ་
དྲི་རོ་ཉམས་སུ་མྱོང་བ་ལས་བབ་བཅོལ་དུ་ཁུ་བ་ཕྱུང་བ་ལ་ལྟུང་བ་མེད་དོ། །རེག་བྱ་ལོགས་
སུ་བགར་བ་ནི་རེག་བྱ་དེ་ཆགས་པའི་ཡུལ་གྱི་གཙོ་བོ་ཡིན་པས་རེག་ན་བསླབ་བྱའི་ཉེས་
བྱས་སུ་འགྱུར་བའོ། །ཆགས་སེམས་མེད་ཀྱང་བུད་མེད་ལ་རེག་པ་བཀག་ཅིང་ཆགས་
སེམས་མེད་པར་ཅུང་ཟད་ལྟ་བ་ལ་ཉེས་པ་མེད་དོ། །ཆགས་སེམས་ཀྱིས་བུད་མེད་ཀྱི་
གཟུགས་ལྟའོ་སྙམ་ཞིང་བབ་བཅོལ་དུ་ཁུ་བ་བྱུང་ན་ནི་ཉེས་བྱས་ཏེ། བཞི་ལས་ཆགས་པའི་

སེམས་ཀྱིས་བུད་མེད་ལ་མིག་གཏད་དེ་མིག་གིས་བལྟ་བར་ཡང་མི་བྱ་ན་ཞེས་གསུངས་
པས་སོ། །ཞུ་བས་བརྗོད་པའི་སྐབས་སུ། གཉིད་མ་ལོག་པའི་སྦྱོར་བ་མེད་པར་གཉིད་ལོག་
དུས་སུ་ཕྱུང་བ་ལ་གཉིད་སད་པ་ན་རོ་མྱོང་བ་དང་བབ་བཅོལ་དུ་ཁུ་བ་ཕྱུང་བ་ལ་རོ་མྱོང་བ་
ནི་སྦྱོར་བ་དེ་དང་ལྡན་པ་ཉིད་དེ་སྦོམ་པོའོ། །ཞུ་འགྲེལ་ལས། རོ་མྱོང་བ་ཙམ་གྱིས་ནི་ལྟུང་
བ་སྦོམ་པོར་རིགས་པ་མ་ཡིན་ཏེ། ལུས་དང་ངག་གི་རྣམ་པར་རིག་བྱེད་མེད་པའི་ཕྱིར་རོ། །
ལུས་ངག་གི་བྱེད་པ་མེད་པའི་རོ་མྱོང་བ་ལ་ནི་ཡིད་ཀྱི་ཁ་ན་མ་ཐོ་བར་རྣམ་པར་གནས་ཞེས་
བཤད་དོ། །བླ་མ་རྣམས་ཀྱང་དེ་དང་མཐུན་པར་འདི་ལ་འབྱིན་པའི་སྦོམ་པོ་མཚན་ཉིད་པ་
མི་བསྐྱེད་དེ། འབྱིན་པའི་ཀུན་སློང་མེད་པའི་ཕྱིར་རོ། །
དེས་ན་ཕྱུང་ཟིན་གྱི་རོ་མྱང་བ་བསླབ་བྱའི་ཉེས་བྱས་ལ་མིང་སྦོམ་པོར་བཏགས་པའོ། །
ཞེས་གསུངས་སོ། །ཅུང་ཟད་དང་། ཡོངས་སུ་ཉེད་པ་དང་། འཚིར་བ་དང་གསུམ་ལ་སྦོམ་
པོའོ། །དེ་གསུམ་ལ་འདིའི་ལྟུང་བ་མི་རྫོགས་པ་ནི་རྩོལ་བ་མ་ཚང་བའི་ཕྱིར་རོ། །ལས་སུ་
རུང་བ་ལ་དབྱུང་བའི་འདུན་པས་ཉུག་ན་ཞེས་ཞུ་འགྲེལ་ལས་སོ། །འདི་ནི་སྦྱོར་བའི་སྦོམ་པོ་
སྟེ༑ གནས་སྐབས་དེ་ན་ནོམ་པ་འབྱུང་ཉེ་བས་མཚོན་པའོ། །སྨན་གྱིས་ཞེས་པ་ནི་ཞུ་འགྲེལ་
ལས་སྨན་ནི་ན་ན་ཀའི་འདབ་མ་ལ་སོགས་པས་ཁུ་བ་འབྱུང་བར་བྱེད་པའོ་ཞེས་བཤད་དོ། །
འདུལ་བྱེད་ཀྱིས་བརྗོད་པ་ནི་རྣམ་པར་བསྔོས་པ་ལ་སོགས་པ་ཞེས་པ་སྟེ། སེམས་ཅན་དུ་
བགྲང་བ་དང་དེའི་རྣམ་པར་གནས་པའི་སྤྲོས་པའོ། །སྦོམ་པོ་ནི་ལྭ་བ་དང་ཞེས་པ་ནས་སྒོ་
གཏན་དང་ཞེས་པ་ཡན་ཆད་ནི་སེམས་ཅན་དུ་བགྲང་བའི་སེལ་བའོ། །ཤའི་དུམ་བུ་ནི་དེའི་
རྣམ་པར་གནས་པའི་སེལ་བའོ། །རང་གི་ཡན་ལག་གི་རྣམ་པའི་བུ་ག་གང་ཡིན་པའི་རྨ་འཚིར་
ན་སྦོམ་པོའོ། །གཞན་གྱི་འཚིར་ན་ནི་ཉེས་བྱས་སོ། །མི་ཚངས་པར་སྤྱོད་པའི་དོན་དུ་དང་
དབྱུང་བའི་དོན་དུ་ཉེ་བར་འགྲོ་བ་ལ་ཤོར་ན་སྦོམ་པོའོ། །དེའང་མི་ཚངས་སྤྱོད་ཀྱི་སྦྱོར་བ་རྣམ་
པའི་སྦོམ་པོ་དང་། འབྱིན་པའི་དངོས་གཞི་རྣམ་པའི་སྦོམ་པོའོ། །དབྱུང་བའི་དོན་དུ་གནས་

ནས་གནས་སུ་འཕོ་བ་ལ་ཡང་ཁུ་བ་ཤོར་ན་སྦོམ་པོའོ། །འོ་ན་འབྱིན་པའི་ཆ་ནས་མདོ་སྔ་མ་
དང་འདི་ལ་ཁྱད་པར་ཅི་ཞེ་ན། སྔ་མ་ནི་སྦྱོར་བ་གཏན་ནས་མ་བྱས་པར་ཉེ་བར་འགྲོ་བ་ཡིན་
ལ། ཕྱི་མ་ནི་འབྱིན་པའི་སྦྱོར་བ་ཅུང་ཟད་བྱས་པའི་གནས་ནས་གནས་གཞན་དུ་འཕོ་བའོ། །
ལྟུང་བ་མེད་པ་ནི་འཛག་སྣོད་ཞེས་པ་ནས་ཏེ་ཀུན་སློང་མེད་པའི་ཕྱིར་རོ། །འབྱིན་པའི་དགེ་
འདུན་ལྷག་མ་རྫོགས་སོ། །
ད་ནི་རེག་པའི་དགེ་འདུན་ལྷག་མ་འཆད་དོ། །འདི་ལ་གསུམ་ལས། དང་པོ་ལུང་རྣམ་
འབྱེད་ཀྱིས་བརྗོད་པའོ། །འདི་ལ་གཉིས་ལས། དང་པོ་བུད་མེད་བྱེད་པ་པོ་རྣམས་ཀྱི་ཐུན་
མོང་བསྟན་པ་ནི། འདི་ལ་བྱེད་པ་པོ་ཉིད་ནི་ཞེས་པ་ནས་མདོ་ཉི་ཤུས་བསྟན་ཏོ། །
འདིའི་སྤྱི་དོན་ལ་གཉིས་ལས། དང་པོ་དགོས་པའི་དོན་ནི། ཚིག་ཚོགས་ཆུང་ཞིང་
རྟོགས་པར་སླ་བ་སྟེ། ལུང་རྣམ་འབྱེད་ལས། ལྟུང་བ་མང་པོ་ལ་དོན་གོ་དང་བསྟེན་རུང་རེ་རེ་
ལ་རེ་རེ་གསུངས་ཀྱང་མདོ་རྩ་བར་ཚིག་གཅིག་ཏུ་བསྡུས་པ་ལྟ་བུ་བྱའོ། །
གཉིས་པ་བསྡུས་པའི་དོན་ལ་གཉིས་ཏེ། ཡན་ལག་རྣམ་པར་བཞག་པ་དང་། ལྟུང་
བ་བཅུ་པོ་འདི་ཁོ་ན་སྐབས་འདིར་བསྡུས་པའི་འཐད་པའོ། །དང་པོ་ནི། འདིར་ཡན་ལག་
ལྔ་ལས་དང་པོ། བུད་མེད་ཀྱི་མཚན་དོན་ཡོད་པའི་ཡན་ལག་ནི་བུད་མེད་ཉིད་དམ་མཚན་
གཉིས་པ་བུད་མེད་ཀྱི་མཚན་ཤས་ཆེ་བ་དང་ལྡན་པའོ། །དེ་ལྟུང་བ་གང་གི་ཡན་ལག་ཡིན་ན།
རེག་པ་ནས་ཆོས་སྟོན་པའི་བར་བཅུའིའོ། །སྒྲུབ་བྱེད་ནི་འདི་ལ་བྱེད་པ་པོ་ནི་ཞེས་སོ། །ཞེས་
པ་ལ་སོགས་པ་མདོ་བདུན་ནོ། །འདིར་སེལ་བ་ནི་སྐྱེས་པ་ཉིད་དང་མ་ནིང་ཉིད་དང་མཚན་
གཉིས་པ་བུད་མེད་ཀྱི་མཚན་དོན་མེད་པ་ཅན་རྣམས་སོ། །ཅིར་འགྱུར་ནི་སྐྱེས་པ་ལ་དགེ་
སློང་གིས་དབེན་པ་འདུག་འགྲེང་གཉིས་དང་གནས་གཅིག་ཏུ་ལྷན་ཅིག་ཉལ་བ་དང་། ལམ་
དུ་འགྲོ་བ་དང་ཆོས་སྟོན་པ་ལྔ་པོ་བྱས་པ་ལ་ལྟུང་བ་མེད་དེ། དགག་བྱ་མེད་པའི་ཕྱིར་རོ། །
སྐྱེས་པ་ལ་དགེ་སློང་གིས་རེག་པ་འཁྲིག་ཚིག་བསྙེན་བཀུར་བསྔགས་པ་དང་གསུམ་པོ་བྱས་

པ་དང་སྐྱེས་པ་ནང་ཉལ་པོ་བྱེད་པར་ཤོམ་པའི་ཁྱིམ་དུ་དགེ་སློང་གིས་འདུག་འགྲེང་གཉིས་
བྱས་ན་རང་རང་གི་ལྟུང་བ་ན་སྨད་པ་སྟེ། གསུམ་པོ་འདི་ལ་སྐྱེས་པའོ་ཞེས་པ་དང་། བམ་པོ་
ལྔ་བཅུ་པ་ལས་ཉལ་ཤོམ་འདུག་འགྲེང་གཉིས་ཀྱི་སྐབས་སུ། གཉིས་ཀ་སྐྱེས་པ་ཡིན་ན་
ཉེས་བྱས་སོ་ཞེས་བཤད་དོ། །རིགས་པས་ཀྱང་དགག་བྱ་མ་རྫོགས་པའི་ཕྱིར་རོ། །མ་ནིང་
ཉིད་དང་མཚན་གཉིས་པ་བུད་མེད་ཀྱི་མཚན་དོན་མེད་པ་ཅན་ལ་རེག་པ་ལ་སོགས་པ་བཅུ་
པོ་བྱས་ན་རང་རང་གི་ན་སྨད་པ་སྟེ། མ་ནིང་མོ་དང་མ་ནིང་ཕོ་དང་ཞེས་བཤད་དོ། །རིག་པའི་
སྐྱེས་པ་མེད་པའི་ཡན་ལག་ནི་ལྟུང་བ་སྐྱེད་པའི་ཡུལ་རྟེན་གཉིས་ལས་གཞན་པ་ཁྲིམས་
གྲོགས་སྐྱེས་པ་མེད་པའོ། །དེ་ལྟུང་བ་གང་གི་ཡན་ལག་ཡིན་ན་ལམ་དུ་འགྲོ་བ་དང་ཆོས་
སྟོན་པ་གཉིས་ཀྱིའོ། །སྒྲུབ་བྱེད་ནི་རིག་པའི་སྐྱེས་པ་མེད་པའོ་ཞེས་པ་དང་། སྐྱེས་པ་མེད་
པར་རོ། །རིག་པའི་ཞེས་སོ། །སེལ་བ་ནི་ཁྲིམས་གྲོགས་རིག་པའི་སྐྱེས་པ་དང་ལྡན་པའི་
དགེ་སློང་གིས་ཁྱིམ་པ་མོ་ལ་ཆོས་སྟོན་པ་དང་བུད་མེད་དང་ལམ་དུ་འགྲོ་བ་ལ་ལྟུང་བ་མེད་དེ།
ལུང་རྣམ་འབྱེད་ལས། རིག་པའི་སྐྱེས་པ་ཉེ་བར་བཞག་སྟེ་ཅི་འདོད་པར་ཆོས་བསྟན་པར་
བྱ་བའོ་ཞེས་གསུངས་སོ། །རིགས་པས་ཀྱང་དགག་བྱ་མེད་པའི་ཕྱིར་རོ། །གསུམ་པ་དོན་
གོ་བའི་ཡན་ལག་ནི་བུད་མེད་དེས་ལེགས་སྨྲས་ཉེས་སྨྲས་ཀྱི་དོན་གོ་བར་ནུས་པའོ། །དེ་
ལྟུང་བ་གང་གི་ཡན་ལག་ཡིན་ན། འཁྲིག་ཚིག་བསྙེན་བཀུར་ཆོས་སྟོན་པ་དང་གསུམ་གྱིའོ། །
སྒྲུབ་བྱེད་ནི་འོག་མ་གསུམ་ལ་ལེགས་པར་སྨྲས་པ་དང་ཞེས་སོ། །སེལ་བ་ནི་བུད་མེད་དོན་
མི་གོ་ལ་འཁྲིག་ཚིག་ལ་སོགས་པ་གསུམ་པོ་དེ་རྣམས་བྱས་ན་རང་རང་གི་ན་སྨད་པ་སྟེ།
གཞན་དུ་འོག་མའིའོ་ཞེས་བཤད་དོ། །
བཞི་པ་བསྟེན་རུང་གི་ཡན་ལག་ནི། ཡུལ་འཁྲིག་པ་བསྟེན་རུང་བ་སྟེ། ལམ་ཆེ་ཆུང་
སྤྲད་པར་བཟོད་པའོ། །དེ་ལྟུང་བ་གང་གི་ཡན་ལག་ཡིན་ན། རེག་པ་ལ་སོགས་པ་བདུན་
གྱིའོ། །སྒྲུབ་བྱེད་ནི་གཞན་ལ་འཁྲིག་པ་བསྟེན་པར་བྱ་བའི་ཞེས་སོ། །སེལ་བ་ནི་བུ་མོ་ཆུང་

ངུ་ལྟ་བུ་འཁྲིག་པ་བསྟེན་དུ་མི་རུང་བ་ལ་རེག་པ་ལ་སོགས་པ་བདུན་པོ་དེ་རྣམས་བྱས་ན།
རང་རང་གི་ན་སྨད་པ་སྟེ། གཞན་དུ་ན་འོག་མའི་ཞེས་བཤད་དོ། །ལྔ་པ་ཀུན་སློང་གི་ཡན་
ལག་ནི། རེག་པ་འཁྲིག་ཚིག་བསྙེན་བཀུར་བསྔགས་པ་དང་གསུམ་པོ་དེ་དག་གི་བདེ་བ་
ཉམས་སུ་མྱོང་བར་བྱ་བའི་འདུན་པ་ཡིད་ཀུན་ཏུ་འདོད་ཆགས་དང་ལྡན་པ་སྟེ། གལ་ཏེ་དེ་
དག་གི་ཞེས་སོ། །སེལ་བ་ནི་གསུམ་སྟེ། རེག་པ་ལ་སོགས་པའི་བདེ་བ་ཉམས་སུ་མྱོང་
འདོད་ཡོད་ཀྱང་ཀུན་ཏུ་འདོད་ཆགས་མེད་པ་དང་། ཡིད་ཀུན་ཏུ་འདོད་ཆགས་ཡོད་ཀྱང་
བདེ་བ་ཉམས་སུ་མྱོང་འདོད་མེད་པ་དང་། དེ་གཉིས་ཀ་མེད་པས་རེག་པ་ལ་སོགས་པ་བྱེད་
པའོ། །དང་པོ་ལ་ནི། རང་རང་གི་ན་སྨད་པ་སྟེ། འཇམ་པ་དང་། དྲོ་བ་དང་སྙི་བའི་བསམ་པ་
ཉིད་ན་སྦོམ་པོའོ་ཞེས་པ་དང་། རང་བཞིན་གྱིས་གནས་ངན་ལེན་བརྗོད་པས་ཞེས་བཤད་
དོ༑ ༑གཉིས་པ་ལ་ནི་ཆགས་སེམས་ཙམ་པོ་དེ་དག་གཉེན་པོས་བཟློག་ན་ནི་ལྟུང་བ་མེད་དེ།
གཞན་དུ་ན་སོ་སོའི་སྐྱེ་བོ་རྣམས་ཀྱིས་བསྒྲུབ་པར་མི་ནུས་པར་འགྱུར་བའི་ཕྱིར་རོ། །གཉེན་
པོས་མ་བཟློག་ན་ནི་མི་ཚངས་སྤྱོད་ཀྱི་རྒྱུར་འགྲོ་བས་བསླབ་བྱའི་ཉེས་བྱས་སུ་འགྱུར་ཏེ།
ཆགས་སེམས་ཙམ་པོ་དེ་ནི་གཞི་ལ་སོགས་པས་ཁྱད་པར་དུ་མ་བྱས་པའི་ཆགས་སེམས་
མངོན་གྱུར་ཡིན་ལ། མི་ཚངས་པར་སྤྱོད་པ་ནི་ཆགས་པ་ཐམས་ཅད་ཀྱི་ལུས་ལྟ་བུ་ཡིན་པའི་
ཕྱིར་རོ། །ཞེས་གསུངས་སོ། །གསུམ་པ་ལ་ནི་བདེ་བ་ཉམས་སུ་མྱོང་འདོད་དང་ཡིད་ཀུན་ཏུ་
འདོད་ཆགས་པ་གཉིས་ཀ་མེད་པས་རེག་པ་འཁྲིག་ཚིག་བསྙེན་བཀུར་བསྔགས་ན། རེག་པ་
ལ་ནི་བསླབ་བྱའི་ཉེས་བྱས་སུ་འགྱུར་ཏེ། བུད་མེད་ལ་ཡང་མི་བྱའོ་ཞེས་སོ། །འཁྲིག་ཚིག་
དང་བསྙེན་བཀུར་བསྔགས་ན་ནི་ངག་འཁྱལ་སྨྲ་བའི་ཉེས་བྱས་སུ་འགྱུར་རོ་ཞེས་རིགས་སོ། །
གཉིས་པ་བུད་མེད་ཀྱིས་བསྐྱེད་པའི་ལྟུང་བ་མང་དུ་ཡོད་པ་ལས་ལྟུང་བ་བཅུ་པོ་འདི་
ཁོ་ན་སྐབས་འདིར་བསྡུ་བའི་འཐད་པ་ནི། ཉལ་ཤོམ་འདུག་འགྲེང་གཉིས་ནི་བུད་མེད་བྱེད་
པ་པོའི་སྐབས་འདིར་བསྡུས་ལ། སྨྱན་བྱེད་པ་ནི་སྐབས་འདིར་མ་བསྡུས་པའི་རྒྱུ་མཚན་ཅི།

དགེ་སློང་མ་ལས་གྱུར་པའི་ལྟུང་བ་མང་དུ་ཡོད་པ་ལས། དགེ་སློང་མ་དང་འགྲེང་བ་ནི་བུད་
མེད་བྱེད་པ་པོའི་སྐབས་འདིར་བསྡུས་ལ། འཁྲུར་འཇུག་མ་བསྐོས་ཉི་ནུབ་ལ་སོགས་པ་
དགེ་སློང་མ་ལས་གྱུར་པ་གཞན་རྣམས་སྐབས་འདིར་མ་བསྡུས་པའི་རྒྱུ་མཚན་ཅི། སྐབས་
འདིར་ཊི་ཀ་ལས། ད་ནི་གང་དང་གང་ལ་བྱེད་པ་པོ་བུད་མེད་ཡིན་པ་དེ་ཐམས་ཅད་བསྟན་
པའི་ཕྱིར་ཞེས་ཐམས་ཅད་བསྟན་པར་གསུངས་པ་དང་། དགེ་སློང་མ་ལས་གྱུར་པ་འཁྲུར་
འཇུག་དང་མ་བསྐོས་ཉི་ནུབ་ལ་སོགས་པ་གནས་སྐབས་འདིར་མ་བསྟན་པ་འགལ་ལོ་ཞེ་ན།
སྐབས་འདིར་ལྟུང་བ་བཅུ་པོ་འདི་བསྡུ་ལ། གཞན་མི་བསྡུ་བའི་རྒྱུ་མཚན་ནི། བུད་མེད་བྱེད་
པ་པོའི་སྐབས་འདིར་བསྟན་པའི་ཡན་ལག་གི་གཙོ་བོ་ནི། བུད་མེད་ཀྱི་མཚན་བསྟེན་དུ་
རུང་བ་དང་། དོན་གོ་ནུས་པ་གཉིས་ཡིན་པ་ལ། ལུང་རྣམ་འབྱེད་ལས། བདུན་ལ་བསྟེན་
རུང་དང་གསུམ་ལ་དོན་རྣམས་གོ་བ་ཡན་ལག་ཏུ་གསུངས་པས། བཅུ་པོ་འདི་ནི་ལུང་རྣམ་
འབྱེད་ཀྱི་ཐད་ཀའི་དོན་བསྡུས་པའི་ཕྱིར་རོ། །
དཔེར་ན་ལུང་གཞི་ལས་སྲ་བརྐྱང་གི་ཕན་ཡོན་བཅུ་གསུངས་ཀྱང་། ལུང་རྣམ་འབྱེད་
ལས། འཆང་འབྲལ་འཇོག་པ་གསུམ་མི་འབྱུང་བར་གསུངས་པའི་དོན་བསྡུས་ཏེ། འདི་
གསུམ་ནི་སྲ་བརྐྱང་བཏིང་བ་ལ་མ་འབྱུང་ངོ་ཞེས་གསུངས་པ་བཞིན་ནོ་ཞེས་བླ་མ་རྣམས་
གསུངས་སོ། །འོ་ན་དབེན་པ་ན་འགྲེང་བ་དང་ཉལ་ཤོམ་འདུག་འགྲེང་གཉིས་ཏེ་ལྟུང་བ་
གསུམ་ལ་བསྟེན་རུང་དགོས་པ་འདི་ལུང་རྣམ་འབྱེད་ན་མི་སྣང་བ་དང་འགལ་ལོ་ཞེ་ན།
ལུང་རྣམ་འབྱེད་ཡི་གེ་ཆད་པར་གསལ་ཏེ། ལྟུང་བ་གསུམ་པོ་དེ་ལ་ཡང་བསྟེན་རུང་དགོས་
པར་མདོ་རྩ་བར་ནི་བསྡུས་ལ། འགྲེལ་པས་རྩོད་སྤོང་མ་བྱས་པའི་ཕྱིར་ཞེས་བླ་མ་རྣམས་
གསུངས་སོ། །དགེ་སློང་མ་དང་དབེན་པ་ན་འགྲེང་བ་མ་གཏོགས་པ་དགེ་སློང་མ་ལས་གྱུར་
པ་རྣམས་སྐབས་འདིར་མ་བསྟན་ཡང་། སྐབས་འདིའི་ཊིཀ་ལས། གང་དང་གང་བྱེད་པ་པོ་
བུད་མེད་ཡིན་པ་དེ་ཐམས་ཅད་བསྟན་པའི་ཕྱིར་ཞེས་གསུངས་པ་དེ་མི་རིགས་སོ་སྙམ་ན།

དེ་ནི་བུད་མེད་ལས་གྱུར་པ་བསྟེན་རུང་དང་དོན་གོ་གཉིས་ཡན་ལག་ཏུ་དགོས་པར་ལུང་རྣམ་
འབྱེད་ལས་དངོས་སུ་གསུངས་པ་དེ་ཐམས་ཅད་བསྟན་པའི་ཕྱིར་ཞེས་དགོངས་པའོ་ཞེས་
གསུངས་སོ། །ཡན་ལག་གི་དོན་ནི་རེག་པའི་ལྷག་མ་འདི་ལ་ཡུལ་དུ་གྱུར་པའི་བྱེད་པ་པོ་
ཉིད་ནི་ཡུལ་བུད་མེད་ཀྱི་མཚན་དོན་ཡོད་པ་ཉིད་དོ། །འདིར་བྱེད་པ་པོ་ནི་མེད་ན་མི་འབྱུང་
བའི་རྒྱུ་སྟེ། ཊཱིཀ་ལས། བྱེད་པ་པོ་ཉིད་ནི་བུད་མེད་དེ། བུད་མེད་དེ་མེད་ན་ལྟུང་བ་འདི་
འབྱུང་བར་མི་འགྱུར་རོ། །ཞེས་བྱ་བའི་ཐ་ཚིག་གོ། །བུད་མེད་ཀྱི་མཚན་དོན་ཡོད་པ་ནི།
བུད་མེད་གཉིས་དང་མཚན་གཉིས་པ་བུད་མེད་ཀྱི་མཚན་གྱི་ཆ་ནས་བྱ་བ་བྱེད་ནུས་པ་སྟེ།
དེ་ལྟ་བུའི་མཚན་གཉིས་པ་ལ་རེག་ན་ཡང་ལྷག་མར་འགྱུར་རོ། །བུད་མེད་དང་ལམ་དུ་འགྲོ་
བའི་སྐབས་འདིར། རིག་པའི་ཞེས་ལུང་ལས་དངོས་སུ་མ་གསུངས་ཀྱང་ཁྱིམ་པ་མོ་ལ་ཆོས་
བསྟན་པ་ལ་གསུངས་པའི་རྗེས་སུ་འབྲངས་ཏེ་རིག་པ་ཞེས་འདིར་ཡང་སྨོས་སོ། །འོག་མ་
གཉིས་ལའོ། །ཞེས་པ་འདི་གོང་དུ་མི་སྟོན་པར་འོག་འདིར་སྟོན་པའི་རྒྱུ་མཚན་ནི། དོན་གོ་
དགོས་པ་གསུམ་ལྷན་ཅིག་ཏུ་བཀོད་ཅིང་བསྟེན་རུང་དགོས་པ་བདུན་ལྷན་ཅིག་ཏུ་བཀོད་པ་
ལ་བརྟེན་ནས་འོག་མ་གསུམ་ལ་ཞེས་པ་དང་གཞན་ཡང་ཞེས་ཁྱབ་པ་འཛིན་སླ་བའི་ཕྱིར་
རོ༑ ༑རིག་པའི་སྐྱེས་པ་ཡོད་ཀྱང་བུད་མེད་མི་རུང་བ་ལ་ཆོས་སྟོན་པ་དེ་ནི་ཉེས་བྱས་ཀྱིའོ། །
འོ་ན་ཊིཀ་ལས། ཁྱིམ་པ་མོ་མི་རུང་བ་དེ་ལ་ཆོས་སྟོན་པ་ནི་རིག་པའི་སྐྱེས་པ་ཡོད་དུ་
ཟིན་ཀྱང་ལྟུང་བྱེད་ཏུ་འགྱུར་ཞེས་གསུངས་པ་དང་འགལ་ལོ་སྙམ་ན། དེ་ནི་ངན་སོང་དུ་ལྟུང་
བར་བྱེད་པ་ཙམ་ལ་དགོངས་སོ། །གླིང་གཞན་ལས་སྐྱེས་པ་དང་ཞེས་པའི་སྐབས་འདིར་
ཁྲིམས་གྲོགས་ཀྱི་སྤྱི་དོན་ནི། དགེ་སློང་ཕ་ལ་ཁྲིམས་གྲོགས་དགོས་པའི་སྐབས་བདུན་ཡོད་
པ་ལས་ཁྲིམས་གྲོགས་ཙམ་གྱིས་ཆོག་པ་ལྔ་ནི་དབེན་པ་འདུག་འགྲེང་གཉིས་ལས་ཁྲིམས་
གྲོགས་བུད་མེད་ཀྱིས་ཀྱང་གོ་ཆོད་དོ། །ཉལ་ཤོམ་འདུག་འགྲེང་གཉིས་ལ་དེའི་གེགས་བྱེད་
ནུས་པ་ཙམ་གྱིས་སོ། །བུད་མེད་དང་ལྷན་ཅིག་ཉལ་བ་ལ་དེ་དང་མི་ཚངས་པར་སྤྱོད་པ་

བསྲུང་ནུས་པ་ཙམ་གྱིས་སོ། །ཁྲིམས་གྲོགས་མཚན་ཉིད་དང་ལྡན་པ་དགོས་པ་གཉིས་ནི།
ཁྱིམ་པ་མོ་ལ་ཆོས་སྟོན་པ་དང་བུད་མེད་དང་ལམ་དུ་འགྲོ་བའོ། །དེའང་ཁྲིམས་གྲོགས་ཀྱི་
མཚན་ཉིད་ནི་ཆོས་དགུ་ལྡན་ཏེ། མི་ཡིན་སྨྲ་ཤེས་དོན་གོ། །ཤེས་པ་རང་བཞིན་དུ་གནས།
སྐྱེས་པའི་མཚན་རྐྱང་པ་དང་ལྡན། ལོང་བ་མ་ཡིན་པ་སྟེ། ལུང་ཞུ་བ་ལས། ཁྱིམ་པ་མོ་ལ་
ཆོས་སྟོན་པའི་ཁྲིམས་གྲོགས་ཀྱི་སྐབས་སུ་ཚིག་ལྷུག་པར་གསུངས་པ་བསྡུ་བའི་ཚིགས་སུ་
བཅད་པ་ནི། མི་ལས་འགྲོ་བ་གཞན་དང་ལྐུག་པ་དང་། །གླེན་འོན་ལ་སོགས་དོན་མི་གོ་བ་
དང་། །སྨྱོ་དང་མཚན་གཉིས་པ་དང་དམུས་ལོང་སྟེ། །སྐབས་འདིར་ལྟུང་མེད་བྱེད་པའི་
ཁྲིམས་གྲོགས་མིན། །ཞེས་བཟུང་ངོ་། །དེ་རྣམས་ཀྱིས་ཁྲིམས་གྲོགས་བྱས་ཤིང་བུད་མེད་
ལ་ཚིག་དྲུག་ལས་ལྷག་པར་ཆོས་བཤད་ན་ཉེས་བྱས་བསྐྱེད་པར་ལུང་ལས་གསུངས་སོ། །
བུད་མེད་དང་ལམ་དུ་འགྲོ་བའི་ཁྲིམས་གྲོགས་ལ་ཡང་ལུང་ཞུ་བ་ལས་གཞན་རྣམས་སྔ་མ་
བཞིན་དངོས་སུ་གསུངས་ལ། ལོང་བ་མ་ཡིན་པ་ཡན་ལག་ཏུ་དགོས་པ་ནི་དངོས་སུ་མ་
གསུངས་ཀྱང་མདོར་བསྡུས་སྦྱར་བར་བྱའོ། །མཚན་དང་སྤྱོད་པའི་སྒོ་ནས་འགྱུར་བ་མི་
བསྟེན་པ་སྟེ། འགྱུར་བ་བསྟེན་པ་གཉིས་ནི་མ་ཆོག་པ་ཉིད་དོ་ཞེས་གསུངས་པས་སོ། །ལུས་
ཐ་མལ་པར་གནས་པ་དང་། ཐོས་པའི་ཉེ་འཁོར་ན་གནས་པ་སྟེ། ཁྲིམས་གྲོགས་དེ་ལས་
གཞན་དུ་ན་ཁྲིམས་གྲོགས་ཀྱི་དགོས་པ་རྫོགས་པར་མི་འགྲུབ་པའི་ཕྱིར་དང་། ཁྲིམས་
གྲོགས་ཀྱི་དགོས་པ་མི་འགྲུབ་པའི་ཕྱིར་གོ་རིམ་བཞིན་ནོ། །མཚན་གཉིས་པ་བུད་མེད་ཀྱི་
མཚན་ཤས་ཆེ་བའི་རྣམ་པ་དེ་ལྟ་བུ་ཉིད་ལ་ནི་སྐྱེས་པའི་མཚན་གཅིག་ཤོས་དོན་མེད་པ་སྟེ་
བུད་མེད་ཀྱི་མཚན་དོན་ཡོད་པ་ཉིད་དོ། །
དེའང་སྐྱེས་པའི་མཚན་དེས་བུད་མེད་ཀྱི་མཚན་དོན་ཡོད་པ་ལ་གནོད་པ་ཅུང་ཟད་
ཀྱང་མི་བྱེད་པའི་ཕྱིར་རོ། །མཚན་གཉིས་པ་སྐྱེས་པའི་མཚན་ཤས་ཆེ་བ་ལ་ཡང་མཚན་
གཅིག་ཤོས་དོན་མེད་དོ། །དེ་ཡང་ཊིཀ་ལས། མཚན་གཉིས་པ་བུད་མེད་ཀྱི་དབང་དུ་གྱུར་

པ་ནི་དེའི་ཚེ་དགེ་སློང་ལ་བུད་མེད་ཀྱི་སྐབས་ཀྱི་ཁ་ན་མ་ཐོ་བ་ཡོངས་སུ་རྫོགས་པར་འགྱུར་
རོ༑ ༑མཚན་གཉིས་པ་སྐྱེས་པའི་དབང་དུ་གྱུར་ན་ནི་དེའི་དགེ་སློང་མ་ལ་སྐྱེས་པའི་སྐབས་
ཀྱི་ཁ་ན་མ་ཐོ་བ་ཡོངས་སུ་རྫོགས་པར་འགྱུར་རོ་ཞེས་སོ། །འོ་ན་སྤྱིར་བསྟན་ལས་མ་ནིང་
དང་མཚན་གཉིས་པ་དག་ནི་དེ་དང་ལྡན་པ་ཉིད་དོ་ཞེས་མཚན་གཉིས་པ་ན་སྨད་ཀྱི་ཡུལ་དུ་
གསུངས་པ་དང་འགལ་ལོ་ཞེ་ན། ཁ་ཅིག་ན་རེ། སྤྱིར་བཏང་དམིགས་བསལ་གྱི་སྒོ་ནས་
འགལ་བ་མེད་དེ། སྤྱིར་བཏང་ལ་མཚན་གཉིས་པ་ན་སྨད་ཀྱི་ཡུལ་ཡིན་ལ། དམིགས་བསལ་
རེག་པ་ནི་མཚན་གཉིས་པ་ལས་ཀྱང་དངོས་གཞི་རྫོགས་པའོ་ཞེས་ཟེར་རོ། །དེ་ནི་མི་
རིགས་ཏེ། རེག་པ་ཁོ་ནས་དངོས་གཞི་རྫོགས་པ་ཡིན་ན། ཊིཀ་ལས། བུད་མེད་ཀྱི་སྐབས་
ཀྱི་ཁ་ན་མ་ཐོ་བ་ཡོངས་སུ་རྫོགས་པར་འགྱུར་རོ། །ཞེས་སྤྱིར་གསུངས་པ་དང་འགལ་ཞིང་།
ཐུན་མོང་བ་སྟོན་པའི་སྐབས་སུ་རེག་པ་ཁོ་ནའི་དངོས་གཞི་བསྟན་ན་སྐབས་འཆོལ་བར་
ཐལ་བར་འགྱུར་རོ། །
འོ་ན་གང་ཞེ་ན། མཚན་གཉིས་པ་ན་སྨད་ཀྱི་ཡུལ་དུ་གསུངས་པ་ནི་སྲོག་གཅོད་པ་མ་
གཏོགས་པ་གནོད་པ་ལས་གྱུར་པ་རྡེག་གཟས་ལ་སོགས་པ་རྣམས་དང་མ་བྱིན་ལེན་མ་
གཏོགས་པ་ཕྱི་ལོངས་སྤྱོད་ལ་ཆགས་པ་ལས་གྱུར་པ་གོས་སློང་བ་ལ་སོགས་པ་རྣམས་
མཚན་གཉིས་པ་ཡུལ་དུ་བྱས་པ་ལས་ལྟུང་བ་མི་རྫོགས་ལ། ནང་སེམས་ཅན་ལ་ཆགས་པ་
ལས་གྱུར་པ་རྣམས་ནི་མཚན་གཉིས་པ་ཡུལ་དུ་བྱས་པ་ལས་ཀྱང་ལྟུང་བ་རྫོགས་པ་སྟེ། ནང་
སེམས་ཅན་ལ་ཆགས་པ་འབྱུང་ཉེ་ཞིང་སྤང་དཀའ་བས་དོག་ཏུ་བཀག་པའོ་ཞེས་གསུངས་
སོ༑ དམིགས་བསལ་ནི་འཁྲུར་འཇུག་པ་ལ་སོགས་པ་དགེ་སློང་མ་ཡན་ལག་ཏུ་དགོས་
པའི་ལྟུང་བ་རྣམས་ནི་མཚན་གཉིས་པ་ཡུལ་དུ་བྱས་པ་ལས་ལྟུང་བ་མི་རྫོགས་ཏེ། དགེ་སློང་
མའི་སྡོམ་ལྡན་ཡིན་པ་མི་ཚང་བའི་ཕྱིར་རོ། །འོ་ན་ཡུལ་མཚན་གཉིས་པ་ལས་རེག་པ་ལ་
སོགས་པའི་ལྟུང་བ་རྫོགས་ན། ལུང་རྣམ་འབྱེད་ལས། རེག་པ་འཁྲིག་ཚིག་བསྙེན་བཀུར་

བསྔགས་གསུམ་ཀའི་སྐབས་སུ། སྐྱེས་པ་དང་ཟ་མ་དང་མ་ནིང་དང་མཚན་གཉིས་པ་ལ་
ཉེས་པ་སྦོམ་པོའོ་ཞེས་གསུངས་པ་དང་འགལ་ལོ་ཞེ་ན། མཚན་གཉིས་པ་སྐྱེས་པའི་མཚན་
ཤས་ཆེ་བ་ལ་དགོངས་པ་སྟེ། ཊཱི་ཀས་ཁུངས་སུ་དྲངས་པའི་ལུང་ལས་མཚན་གཉིས་པ་དེ་
སྐྱེས་པའི་དབང་དུ་གྱུར་པ་ཡིན་ན་ནི་རེག་པ་དེ་ལྟ་ན་ཉེས་པ་སྦོམ་པོར་འགྱུར་རོ་ཞེས་
གསུངས་པས་ཤེས་སོ། །འདིར་ཕྱེད་ཉིད་བྱེད་པ་ཡིན་ཞེས་པ་ནི་ལུང་ཞུ་བ་ལས། དགེ་སློང་
གི་གཡོག་མ་ནིང་དང་གཡོག་མཚན་གཉིས་པ་དང་ལྷན་ཅིག་ཏུ་བུད་མེད་ལ་ཆོས་བཤད་ན་
ཅིར་འགྱུར། ཉེས་བྱས་སུ་གསུངས་སོ། །འོག་མ་གསུམ་ལ་ཞེས་པ་ནི་བུད་མེད་བྱེད་པ་པོའི་
ཐུན་མོང་གི་མདོ་བདུན་གྱིས་བརྗོད་པའི་ལྟུང་བ་བཅུ་པོའི་ནང་ནས་འོག་མ་གསུམ་སྟེ་
འཁྲིག་ཚིག་བསྙེན་བཀུར་ཆོས་སྟོན་པ་དང་གསུམ་ལའོ། །ལེགས་སྨྲས་དང་ཉེས་སྨྲས་ནི་
ཆོས་དང་མཐུན་པའི་ཚིག་དང་གནས་ངན་ལེན་གྱི་ཚིག་སྨྲས་པ་ལྟ་བུའོ། །གཞན་ལ་ཞེས་པ་
ནི་འོག་མ་གསུམ་ལས་གཞན་གོང་མ་བདུན་ལ་སྟེ་རེག་པ་ལ་སོགས་པ་བདུན་ལའོ། །
འདིར་ཡན་ལག་འཁྲུལ་མར་སྦྱར་ཏེ། བདུན་ལ་བསྟེན་རུང་དངོས་སུ་བཤད་པས་འོག་མ་
གསུམ་ལ་ཡང་བསྟེན་རུང་ཡན་ལག་ཏུ་སྦྱར་རོ། །གསུམ་ལ་དོན་གོ་དངོས་སུ་བཤད་པས་
རེག་པ་མ་གཏོགས་པ་དྲུག་ལ་ཡང་དོན་གོ་བ་ཡན་ལག་ཏུ་སྦྱར་རོ། །རེག་པ་ལ་ནི་དོན་གོ་
བ་ཡན་ལག་ཏུ་མི་དགོས་ཏེ། དོན་མ་གོ་བ་སྙོམས་པར་ཞུགས་པ་མོ་དང་། བུད་མེད་གཉིད་
ལོག་པ་ལ་རེག་ན་ཡང་དགེ་འདུན་ལྷག་མར་འགྱུར་བར་ལུང་ཞུ་བ་ལས་གསུངས་སོ། །
འདོད་ཆགས་དང་ལྡན་པས་ཀྱང་གསུམ་པོ་འདི་ལ་ཞེས་སྔ་མར་སྦྱར་ཏེ་གསུམ་པོ་འདི་ལ་
ཡན་ལག་ཐུན་མོང་ངོ་ཞེས་སྦྱར་རོ། །ཀྱང་ངོ་ཞེས་བྱ་བའི་སྒྲ་ནི་གསུམ་པོ་འདི་ལ་ཞེས་བྱ་
བའི་རྗེས་སུ་བསྙེག་པའི་ཕྱིར་རོ་ཞེས་ཊིཀ་ལས་བཤད་དོ། །
གཉིས་པ་རེག་པའི་སྐབས་བྱེ་བྲག་ཏུ་བསྟན་པ་ནི། ལུས་ཀྱི་རེག་པ་ཞེས་པ་ནས་ཏེ།
འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་འཆར་ཀས་བུད་མེད་ལ་རེག་པ་

ལས་དགེ་འདུན་ལྷག་མར་བཅས་སོ། །དགག་བྱ་ནི་འཁྲིག་པའི་འདོད་ཆགས་འཕེལ་བ་སྟེ།
ཀུན་ཏུ་འདོད་ཆགས་དང་ལྡན་པ་ཡན་ལག་ཏུ་གསུངས་པས་སོ། །ངོ་ཏི་ནི་བཅས་ལྡན་དགེ་
སློང་གིས་ཆགས་སེམས་ཀྱིས་བུད་མེད་ལ་རེག་ཅིང་རེག་པ་བདག་གིར་བྱས་པ་ལས་གྱུར་
པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་ལ་རེག་པའི་ཡུལ་
དང་། གང་གིས་རེག་པའི་རྟེན་ནོ། །དང་པོ་ལ་བདུན་ཏེ། བུད་མེད་ཀྱི་མཚན་དོན་ཡོད་པ་
དང་། མཚན་བསྟེན་དུ་རུང་བ་དང་། ཐ་སྙད་ཕྱེད་དང་གཉིས་དང་ལྡན་པ་དང་། ལུས་ཐ་མལ་
པར་གནས་པ་དང་། ལུས་དངོས་ཡིན་པ་དང་། མ་ཉམས་པ་ཡིན་པ་དང་། ཕམ་པ་དངོས་
སུ་བསྐྱེད་པའི་རྨའི་སྒོ་གསུམ་ལས་གཞན་ཡིན་པའོ། །དང་པོ་ནི། འདི་ལ་བྱེད་པ་པོ་ཉིད་ནི་
བུད་མེད་དོ་ཞེས་པས་གྲུབ་བོ། །གཉིས་པ་ནི། གཞན་ལ་འཁྲིག་པ་བསྟེན་པར་བྱ་བའི་མཐུ་
ཡོད་པ་ཉིད་ཡིན་ན་ཞེས་པས་སོ། །གསུམ་པ་ནི། མི་ཡིན་པ་དང་ཤེས་པ་རང་བཞིན་དུ་
གནས་པའི་ཕྱེད་སྟེ། རེག་པ་ནི་ཐ་སྙད་དང་འདྲ་ཞེས་པའོ། །ཕྱེད་དུ་འཇོག་པའི་རྒྱུ་མཚན་
ནི༑ རེག་པའི་ཡུལ་བུད་མེད་དེ་སྨྱོ་བ་སེམས་འཁྲུགས་ཚོར་བས་གཟིར་བ་དང་། འགྲོ་བ་
གཞན་གྱི་རྣམ་པ་བསྟན་པ་ན་ཤེས་པ་གཏད་ཐུབ་ལས་ཉམས་པ་དང་། བཞི་པོ་མ་ཡིན་པ་ནི་
ཡན་ལག་ཏུ་དགོས་ལ། བུད་མེད་དེ་གཉིད་ལོག་ར་རོ་རྫས་ཀྱིས་མྱོས་པ་དང་སྙོམས་པར་
ཞུགས་པ་དང་བཞི་པོ་མ་ཡིན་པ་ནི་ཡན་ལག་ཏུ་མི་དགོས་པའི་ཕྱིར་རོ། །བཞི་པ་ནི། སྤྲུལ་
པ་མོ་ལ་ཡང་དེ་བཞིན་ནོ་ཞེས་པས་སོ། །ལྔ་པ་ནི། ཞུ་བ་ལས། སེན་མོ་ལ་རེག་ན་སྦོམ་
པོར་འགྱུར་རོ། །སོ་ལ་རེག་ན་སྦོམ་པོར་འགྱུར་རོ། །སྤུ་ལ་རེག་ན་སྦོམ་པོར་འགྱུར་ཞེས་
གསུངས་པའི་ཤུགས་ཀྱིས་གྲུབ་བོ། །དྲུག་པ་ནི། རེག་པར་བྱ་བ་ཉིད་ནི་མ་ཉམས་པའོ་ཞེས་
པ་དང་། ཞུ་བ་ལས། བུད་མེད་ཀྱི་ལུས་ཀྱི་དབང་པོ་ཉམས་པ་ལ་རེག་ན་ཅིར་འགྱུར། སྦོམ་
པོར་འགྱུར་རོ་ཞེས་གསུངས་སོ། །བདུན་པ་ནི། ཕྱུང་བ་ཐམས་ཅད་ལ་མཐའ་ཉིད་མ་

གཏོགས་ཞེས་གསུངས་པས། རེག་པ་ཐམས་ཅད་ལ་མཐའ་ཉིད་མ་གཏོགས་ཞེས་གནད་
ཀྱིས་སྦྱར་ཏེ་རྒྱུ་མཚན་མཚུངས་པའི་ཕྱིར་རོ། །
གཉིས་པ་གང་གིས་རེག་པའི་རྟེན་ནི་གསུམ་ལས། ལུས་དངོས་ཡིན་པ་ནི། ཞུ་བ་
ལས། སེན་མོས་རེག་ན་སྦོམ་པོར་འགྱུར་རོ། །སོས་རེག་ན་སྦོམ་པོར་འགྱུར་རོ། །སྤུས་
རེག་ན་སྦོམ་པོར་འགྱུར་རོ་ཞེས་གསུངས་པའི་ཤུགས་ཀྱིས་གྲུབ་བོ། །མ་ཉམས་པ་ཡིན་པ་
ནི་ཞུ་བ་ལས་དགེ་སློང་གི་ལུས་ཀྱི་དབང་པོ་ཉམས་པས་བུད་མེད་ལ་རེག་ན་ཅིར་འགྱུར།
སྦོམ་པོར་འགྱུར་རོ་ཞེས་གསུངས་སོ། །ཕམ་པ་དངོས་སུ་བསྐྱེད་པའི་ཡན་ལག་ལས་གཞན་
ཡིན་པ་ནི། ཕྱུང་བ་ཐམས་ཅད་ལ་མཐའ་ཉིད་མ་གཏོགས་ཞེས་པའི་གནད་ཀྱིས་སྦྱར་རོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞིའི་ཡན་ལག་དེ་དག་གི་
བསམ་པ་མ་དོར་བར་འཛིན་པའོ། །ཀུན་སློང་ནི་རེག་པའི་བདེ་བ་ཉམས་སུ་མྱོང་བར་བྱ་
བའི་འདུན་པ་ཀུན་ཏུ་འདོད་ཆགས་དང་ལྡན་པས་བུད་མེད་ལ་རེག་པར་འདོད་པ་རྒྱུན་མ་
ཆད་པའོ། །སྦྱོར་བའི་ཡན་ལག་ནི། གང་ལ་བསམས་པའི་བུད་མེད་དེ་ཉིད་ལ་རེག་པར་
ཞུགས་པའོ། །མཐར་ཐུག་གི་ཡན་ལག་ནི་ལུས་ཀྱི་རེག་པ་ཉམས་སུ་མྱོང་བའོ། །ཡན་ལག་
གི་དོན་ནི། ལུས་ཀྱི་རེག་པ་བདག་གིར་བྱེད་ནའོ་ཞེས་སོ། །འོ་ན་བུད་མེད་ཀྱི་རོ་ལ་རེག་ན་
ཅིར་འགྱུར་ཞེ་ན། ཁ་ཅིག་ན་རེ་ལྷག་མར་འགྱུར་ཞེས་ཟེར་རོ། །འདི་ལ་གཞུང་ལྔ་སྣང་སྟེ།
གཞུང་བླ་མ་ལས། བཙུན་པ་དགེ་སློང་གིས་བུད་མེད་ཀྱི་རོ་དང་ལྷན་ཅིག་ཏུ་རེག་ན་ཅིར་
འགྱུར། དགེ་འདུན་ལྷག་མར་འགྱུར་རོ་ཞེས་པ་དང་། ཞུ་འགྲེལ་ལས། བུད་མེད་ཀྱི་རོ་ལ་
རེག་ན་དགེ་འདུན་ལྷག་མར་གསུངས་པ་ནི་ལུས་ཚང་མ་ལ་རེག་པའི་བདེ་བ་ཉམས་སུ་མྱོང་
བ་ཡོད་པའི་ཕྱིར་ཞེས་པ་དང༌། རང་གི་རྣམ་བཤད་དང་ཊིཀ་དང་བམ་པོ་ལྔ་བཅུ་པ་དང་
གསུམ་ལས་འདིར་རོ་ཉིད་ལ་ན་སྨད་པ་མེད་པའི་ཕྱིར་རོ་ཞེས་བཤད་དོ། ། །
འོན་ཀྱང་ལུང་ཞུ་བ་ཆེ་ཤོས་ལས་བཙུན་པ་དགེ་སློང་གིས་བུད་མེད་ཀྱི་རོ་དང་ལྷན་

ཅིག་ཏུ་རེག་ན་ཅིར་འགྱུར། སྦོམ་པོར་འགྱུར་ཞེས་གསུངས་པ་དང་འགལ་ཞིང་། རེག་པ་ནི་
ཐ་སྙད་དང་འདྲའོ་ཞེས་རེག་པའི་ཡུལ་དེ་མི་ཡིན་པ་དང་སྨྱོ་བ་མ་ཡིན་པ་ཡན་ལག་ཏུ་དགོས་
པར་བཤད་པ་དང་འགལ་ལོ། །སྨོན་མ་ལ་རེག་ན་སྦོམ་པོ་ལས་མི་བསྐྱེད་པར་རོ་ལ་རེག་ན་
ལྷག་མ་བསྐྱེད་པ་འགལ་བའི་ཕྱིར་རོ། །དེས་ན་བུད་མེད་ཀྱི་རོ་ལ་རེག་ན་སྦོམ་པོར་གསུངས་
པའི་ལུང་དེ་གཙོ་བོར་བཟུང་ངོ༌། །ལྷག་མར་གསུངས་པའི་ལུང་དེ་དག་ནི་གསོ་བའི་ལྷག་
ཡོད་པ་ཙམ་ལ་དགོངས་སོ་ཞེས་རིགས་སོ། །འགྲེལ་པ་གསུམ་ལས་འདིར་རོ་ཉིད་ལ་ནི་ན་
སྨད་པ་མེད་པའི་ཕྱིར་ཞེས་པ་དེ་ནི། འདིར་རོ་ཉིད་ལ་ནི་སྦོམ་པོ་ལྕི་བ་ལས་ན་སྨད་པ་མེད་
པའི་ཕྱིར་ཞེས་དགོངས་སོ་ཞེས་འཆད་དོ། །རེག་པའི་ལྷག་མའི་སྐབས་འདིར་བུད་མེད་ཀྱི་
ལན་བུ་སྐྲ་བསྡུས་པ་ནི་ལུས་དེ་དང་ལྡན་པ་ཉིད་དེ། དེ་ལ་རེག་ན་དངོས་གཞིའོ། །ཊིཀ་ལས།
སྐྲ་ལ་འདོད་ཆགས་ལྷག་པར་སྐྱེ་བའི་ཕྱིར་རོ་ཞེས་བཤད་དོ། །འདི་ལ་ལུང་གིས་འགྲེལ་པ་
གཉིས་ཀྱིས་དགག་པར་བྱ་སྟེ། རྣམ་འབྱེད་འགྲེལ་ལས། ལན་བུ་ནས་བཟུང་སྟེ་དངོས་
གཞིར་སྨྲ་བ་དེ་དག་ནི་ལྟུང་བ་བསྟན་པ་ལས་ལན་བུ་མ་སྨོས་པ་དང་ཡང་འགལ་ལོ། །ཞུ་བ་
ལས་ཀྱང་སྤུ་ལ་རེག་པ་ལ་སྦོམ་པོར་གསུངས་པས་དངོས་གཞིར་མི་རུང་ངོ་ཞེས་བཤད་དོ། །
ཞུ་འགྲེལ་ལས་ཀྱང་དགག་པ་འདི་ལྟར་དུ། ལུང་ཞུ་བ་ལས་ནི།སྤུ་ལ་རེག་ན་སྦོམ་པོར་
འགྱུར་རོ་ཞེས་གསུངས་ལ་ལན་བུའང་སྤུའི་བྱེ་བྲག་ཡིན་པའི་ཕྱིར་དང་། ལན་བུ་ལ་རེག་པ་
ལ་ནི་རེག་པའི་ལྷག་མ་མི་བསྐྱེད་དེ། ལུས་དངོས་ལ་རེག་པ་མེད་པའི་ཕྱིར་ཏེ། དཔེར་ན་
སེན་མོ་དང་སོ་ལ་རེག་པ་བཞིན་ནོ། །སྐྲ་ལ་འདོད་ཆགས་ལྷག་པར་སྐྱེ་བའི་ཞེས་པ་དེའང་
སྒྲུབ་བྱེད་དུ་མི་འཐད་དེ། རེག་ཅིང་རྩོལ་བ་མེད་པར་ཚུལ་བཞིན་མ་ཡིན་པ་ཡིད་ལ་བྱེད་
པས་ཁུ་བ་འབྱུང་བ་ལས་ཀྱང་འབྱིན་པའི་ལྷག་མ་བསྐྱེད་པར་ཐལ། འདོད་ཆགས་ལྷག་
པར་སྐྱེས་པའི་ཕྱིར་རོ་ཞེས་མཚུངས་ཞེས་བཤད་དོ། །
གཞན་ཡང་བུད་མེད་ཆུས་ཁྱེར་བ་དེ་དགེ་སློང་གིས་འཛིན་པ་ན་སྐྲ་དག་ལས་འཛིན་

པར་གསུངས་ཏེ་གང་འདོད་ཆགས་ལྷག་པར་སྐྱེ་བ་དེ་ནས་བཟུང་དགོས་པར་ཐལ་བར་
འགྱུར་རོ་ཞེས་ཀྱང་གསུངས་སོ། །འོ་ན་སོ་སོ་ཐར་པ་ལས་ལག་པ་ནས་བཟུང་ངམ་དཔུང་
པ་ནས་བཟུང་ངམ། ལན་བུ་ནས་བཟུང་ངམ་ཡན་ལག་དང་ཉིང་ལག་གང་ཡང་རུང་བ་ལ་
ནོམ་པ་དང་ཉུག་པ་བདག་གིར་བྱེད་ན་དགེ་འདུན་ལྷག་མའོ་ཞེས་གསུངས་སོ་ཞེ་ན། ཞུ་
འགྲེལ་ལས། ལན་བུ་ནི་བྱུང་བའི་དབང་གིས་གསུངས་ཀྱི་དེ་ཡན་ལག་ནི་མ་ཡིན་ནོ་ཞེས་
བཤད་དོ། །དེ་ཡང་བླ་མ་རྣམས་ནི་ལན་བུ་རྐྱང་པ་ལ་རེག་པ་ལ་སྦོམ་པོ་བསྐྱེད་པར་འཐད་
ཅིང་། སློབ་དཔོན་ཡོན་ཏན་འོད་ཀྱི་སྐབས་འདིར་ལྷག་མར་བསྐྱེད་པར་གསུངས་པ་ནི་ལན་
བུ་ཤ་དང་བཅས་པ་ལ་རེག་པ་ལ་དགོངས་པ་ཡིན་ནོ་ཞེས་གསུངས་སོ། །ལན་བུ་དེ་དང་
འབྲེལ་བའི་གོས་ལ་ཡང་ངོ་ཞེས་པའང་ཤ་དང་བཅས་པ་ལ་རེག་ན་དངོས་གཞིའོ་ཞེས་
དགོངས་སོ། །གོས་ཀྱིས་བར་དུ་ཆོད་པ་ལ་ནི་འོག་མར་རོ་ཞེས་གསུངས་ན་ཤིན་ཏུ་སྲབ་པའི་
གོས་ཀྱིས་བར་དུ་ཆོད་པ་ལུས་ཀྱི་དྲོད་ཀྱི་རེག་པ་ཚོར་བ་ལ་ཅིར་འགྱུར་ཞེ་ན། འགྲེལ་ཆུང་
ལས། དར་ལྟ་བུ་སྲབ་མོས་གཡོགས་པ་ལ་བཟུང་ན་ལྷག་མར་འགྱུར་ཞེས་བཤད་ཀྱང་མི་
རིགས་ཏེ། ལུས་ལ་རྣམ་པ་ཐམས་ཅད་དུ་རེག་པ་མེད་པར་རེག་པའི་ལྷག་མ་བསྐྱེད་པ་
འགལ་བའི་ཕྱིར་དང་། ཊིཀ་ལས། ལུས་ཀྱི་རེག་པ་ཚར་བ་ལའང་ལྟུང་བ་ལ་བྱེ་བྲག་མེད་དེ།
ཐམས་ཅད་དུ་ལུས་ཀྱི་རེག་པ་མེད་པའི་ཕྱིར་རོ་ཞེས་བཤད་དོ། །ཞུ་བའི་སྐབས་སུ་མ་དང་
བུ་མོ་དང་སྲིང་མོ་དག་ལ་ཞེས་སོ། །
འདིར་ཁ་ཅིག་ན་རེ་རེག་པའི་ལྷག་མ་བསྐྱེད་པ་ལ་ཡུལ་བུད་མེད་ཉེ་དུ་མ་ཡིན་པ་
ཡན་ལག་ཏུ་དགོས་ཏེ། རང་གི་མ་སྲིང་དང་བུ་མོ་ལ་དེ་དག་ཏུ་འདུ་ཤེས་པས་རེག་པ་ལ་ལྟུང་
མེད་དུ་གསུངས་པ་འདིས་ཤེས་སོ་ཞེས་ཟེར་རོ། །དེ་ནི་མ་ཡིན་ཏེ། ཡིད་ཀུན་ཏུ་འདོད་ཆགས་
དང་ལྡན་པའི་བསམ་པ་དེ་སྐྱེས་ན་ནི་བུད་མེད་ཉེ་དུ་མ་ཡིན་པ་ལ་དམིགས་ནས་བསམ་པ་དེ་
སྐྱེས་པ་དང་མ་སྲིང་ལ་དམིགས་ནས་བསམ་པ་དེ་སྐྱེས་པ་གཉིས་དགག་བྱའི་ངོ་བོ་ལ་ཁྱད་

པར་མེད་པའི་ཕྱིར་ཏེ། དཔེར་ན་མི་ཚངས་པར་སྤྱོད་ན་བུད་མེད་གཞན་དང་མ་སྲིང་ཡང་
དགག་བྱ་ལ་ཁྱད་པར་མེད་པ་བཞིན་ནོ། །སྤྱིར་ནི་ཆགས་པའི་རྒྱུར་འགྱུར་དགག་བྱ་ཡིན་པ་
དང་། ཆགས་པ་དངོས་དགག་བྱ་ཡིན་པ་སྟེ་གཉིས་ལས། རེག་པའི་ལྷག་མ་ནི་ཆགས་པ་
དངོས་དགག་བྱ་ཡིན་ཏེ། ཡིད་ཀུན་ཏུ་འདོད་ཆགས་དང་ལྡན་པ་ཡན་ལག་ཏུ་དགོས་པའི་
ཕྱིར་རོ། །དེས་ན་ཆགས་སེམས་ཀྱིས་རེག་པའི་ལྷག་མ་བསྐྱེད་པ་ལ་ནི་ཡུལ་ཉེ་དུ་མིན་པ་
ཡན་ལག་ཏུ་མི་དགོས་ཏེ། ནང་སེམས་ཅན་ལ་ཆགས་པ་དངོས་དགག་བྱར་གྱུར་པ་ཡིན་
པའི་ཕྱིར་རོ། །དཔེར་ན་མི་ཚངས་པར་སྤྱོད་པ་བཞིན་ནོ། །མ་དང་བུ་མོ་དང་སྲིང་མོ་དག་ལ་
དེ་དག་ཏུ་འདུ་ཤེས་པའོ་ཞེས་པ་ནི་སྒྲུབ་བྱེད་དུ་འགྱུར་ན། སྔོན་སྤྱད་པ་ཉིད་ལ་ཀུན་དགའ་
བའོ་ཞེས་གསུངས་པས་རེག་པའི་ལྷག་མ་བསྐྱེད་པ་ལ་སྔོན་སྤྱད་པའི་བུད་མེད་མ་ཡིན་པ་
ཡན་ལག་ཏུ་དགོས་པར་ཐལ་བར་འགྱུར་ཞེས་མཚུངས་སོ། །རང་ལུགས་ནི་ཆགས་སེམས་
གཏན་ནས་མེད་ཀྱང་བུད་མེད་གཞན་ལ་རེག་ན་བསླབ་བྱའི་ཉེས་བྱས་བསྐྱེད་ལ་ཆགས་
སེམས་མེད་པར་རང་གི་མ་དང་བུ་མོ་དང་སྲིང་མོ་དག་ལ་དེ་དག་ཏུ་འདུ་ཤེས་པས་རེག་པ་
ལ་ནི་བསླབ་བྱའི་ཉེས་བྱས་མི་བསྐྱེད་པའོ། །འདི་ལ་རེག་པའི་ལྟུང་བ་རྣམ་གཞག་ཡང་མི་
བསྐྱེད་དེ། ཆགས་སེམས་མེད་པའི་ཕྱིར་རོ། །གལ་ཏེ་མ་སྲིང་ལའང་ཆགས་སེམས་སྐྱེས་ཏེ་
རེག་ན་ནི་ལྷག་མར་འགྱུར་རོ། །སྔོན་སྤྱད་པ་ཉིད་ལ་ཆགས་སེམས་མེད་པར་ཀུན་དགའ་
བར་བྱ་བའི་ཕྱིར་རེག་པ་ལ་བསླབ་བྱའི་ཉེས་བྱས་དང་རེག་པའི་ལྟུང་བ་གང་ཡང་མི་བསྐྱེད་
པའོ། །སྔོན་སྤྱད་པ་ཉིད་ལ་ཆགས་སེམས་སྐྱེས་ཏེ་རེག་ན་ནི་ལྷག་མར་འགྱུར་རོ། །འཁྲིག་
པ་སྨྲས་ནའོ་ཞེས་པ་འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་འཆར་ཀས་
བུད་མེད་ལ་འཁྲིག་ཚིག་སྨྲས་པ་ལས་དགེ་འདུན་ལྷག་མར་བཅས་སོ། །དགག་བྱ་ནི་འཁྲིག་
པ་ལ་འདོད་ཆགས་འཕེལ་བ་དང་། ཕམ་པ་དང་པོའི་རྒྱུར་འགྱུར་བའོ། །ངོ་ཏི་ནི་བཅས་ལྡན་
དགེ་སློང་གིས་ཆགས་སེམས་ཀྱིས་བུད་མེད་ལ་འཁྲིག་པ་གསལ་པོར་སྨྲས་ཏེ། དོན་གོ་བ་

ལས་གྱུར་པའི་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་ལ་སྨྲ་བའི་ཡུལ་དང་།
གང་བརྗོད་བྱའི་དོན་ཏོ། །དང་པོ་ལ་ལྔ་སྟེ། བུད་མེད་ཀྱི་མཚན་དོན་ཡོད་པ་དང་། མཚན་
བསྟེན་དུ་རུང་བ་དང་། ཐ་སྙད་བཞི་དང་ལྡན་པ་དང༌། ལུས་ཐ་མལ་བར་གནས་པ་དང་།
རྫུ་འཕྲུལ་གྱི་ཆོས་ཅན་མ་ཡིན་པའོ། །དང་པོ་གཉིས་དང་བཞི་པ་ནི་རེག་པའི་སྐབས་སུ་
བཤད་པ་དང་འདྲའོ། །ཐ་སྙད་བཞི་དང་ལྡན་པ་ནི་ཐ་སྙད་ལྔ་ལས་མ་ནིང་དང་། མཚན་
གཉིས་པ་མ་ཡིན་ཞེས་པ་དེ་མ་གཏོགས་པ་བཞིའོ། །ལྔ་པ་ནི། རྫུ་འཕྲུལ་གྱི་ཆོས་ཅན་ཉིད་
མ་ཡིན་པ་ནི་རེག་པ་མ་ཡིན་པའི་ཡན་ལག་ཡིན་ནོ་ཞེས་སོ། །
གཉིས་པ་གང་བརྗོད་པའི་དངོས་པོ་ནི། ཡུལ་དུས་དེ་ན་འཁྲིག་པ་གསལ་པོར་གྲགས་
པ་སྟེ། རྒྱ་ལ་སོགས་པའི་དོན་གྱིས་སོ་ཞེས་པས་སོ། །བསམ་པའི་ཡན་ལག་ལ་གཉིས་
ལས། འདུ་ཤེས་ནི་རང་གི་གཞིའི་ཡན་ལག་གི་རྣམ་པ་མ་དོར་བར་འཛིན་པའི་ཤེས་པའོ། །
ཀུན་སློང་ནི་རང་དོན་དུ་འཁྲིག་པ་སྨྲ་བའི་བདེ་བ་ཉམས་སུ་མྱོང་བར་བྱ་བའི་འདུན་པས་
འཁྲིག་པ་སྨྲ་བར་འདོད་པ་རྒྱུན་མ་ཆད་པའོ། །སྦྱོར་བའི་ཡན་ལག་ནི་གང་ལ་བསམས་པ་
དེ་ཉིད་ལ་ངག་མཚན་ཉིད་ལྔ་ལྡན་གྱིས་འཁྲིག་པ་སྨྲ་བར་ཞུགས་པའོ། །མཐར་ཐུག་གི་ཡན་
ལག་ནི། སྦྱོར་བ་དེའི་རྐྱེན་གྱིས་དོན་གོ་བའོ། །ཡན་ལག་གི་དོན་ནི། འཁྲིག་པ་སྨྲས་ན་ཞེས་
སོ༑ ༑འཁྲིག་ཚིག་མ་སྨྲས་པར་འཁྲིག་མིང་གསལ་པོར་སྨྲས་ན་ཡང་ལུང་རྣམ་འབྱེད་ལས་
རྒྱའི་རྣ་རུ་ཞེས་བྱ་བའི་མིང་བརྗོད་པར་བྱེད་ན་དགེ་འདུན་ལྷག་མར་འགྱུར་རོ་ཞེས་གསུངས་
སོ༑ ༑གསོལ་བ་དང་ཉེ་བར་གསོལ་བའི་ཁྱད་པར་ནི་ལུང་རྣམ་འབྱེད་ཀྱི་འགྲེལ་པ་ལས།
གསོལ་བ་ནི། དངོས་སུ་གསོལ་བར་བྱེད་པའོ། །ཉེ་བར་གསོལ་བ་ནི། དངོས་སུ་མི་སྨོས་
པར་གསོལ་བར་བྱེད་པའོ་ཞེས་བཤད་དེ། ལུང་རྣམ་འབྱེད་ལས་ཀྱང་དོན་དེ་ལྟར་གསུངས་
སོ༑ །འདྲི་བ་དང་ཡོངས་སུ་འདྲི་བའི་ཁྱད་པར་ནི། རྣམ་འབྱེད་འགྲེལ་པ་ལས། འདྲི་བ་ནི་

སྐབས་འདྲི་བར་བྱེད་པའོ་ཡོངས་སུ་འདྲི་བ་ནི་སྐབས་དང་སྐབས་མ་ཡིན་པ་གཉིས་ཀ་ཀུན་
ནས་འདྲི་བར་བྱེད་པའོ་ཞེས་བཤད་དེ། ལུང་རྣམ་འབྱེད་ལས་ཀྱང་དོན་དེ་ལྟར་གསུངས་སོ། །
བྱེ་བྲག་མེད་པ་ཉིད་དོ་ཞེས་པ་ནི་འཁྲིག་པ་གསལ་པོར་བརྗོད་ཅིང་དེ་རྣམས་སྨྲས་ན་དགེ་
འདུན་ལྷག་མར་འགྱུར་བ་ལ་བྱེ་བྲག་མེད་ཅིང་། འཁྲིག་པ་གསལ་པོར་མ་བརྗོད་པར་དེ་
རྣམས་སྨྲས་ན་སྦོམ་པོར་འགྱུར་བ་ལ་བྱེ་བྲག་མེད་པ་སྟེ་ལུང་རྣམ་འབྱེད་དང་རྒྱ་ཆེར་འགྲེལ་
པ་ལས་དེ་ལྟར་བཤད་དོ། །དོན་གཞན་ལ་བསམས་པས་ཞེས་པ་ལ་ལུང་ན་གླེང་གཞི་མ་
གསུངས་སོ། །མིང་གི་ཆ་ཉིད་འདྲ་བ་ཞེས་པ་ནི་ལུང་རྣམ་འབྱེད་ལས། ནས་ཀྱི་མིང་དང་
རྩའི་མིང་དང་ཡོལ་བའི་མིང་བརྗོད་པ་ལ་ལྟུང་བ་མེད་དོ་ཞེས་གསུངས་པ་ནི། རྣམ་འབྱེད་
འགྲེལ་ལས། ནས་ལ་ནི་ཡ་བ་ཞེས་བྱ། རྩྭ་ལ་ནི་ཡ་བ་ཞེས་བྱ། ཡོལ་བ་ལ་ནི་ཡ་བ་ནི་ཀ་ཞེས་
བྱ༑ འཁྲིག་པ་ལ་ནི་ཡ་བྷ་ཞེས་བྱ་སྟེ། མིང་གི་ཆ་འདྲ་བའོ་ཞེས་སོ། །ཞུ་བས་བརྗོད་པ་ནི་
མཛེས་པ་ཡིན་ནོ་ཞེས་པ་ལ་སོགས་པ་སྟེ། དེ་རྣམས་ཐམས་ཅད་གསལ་པོར་སྨྲས་པའི་
སེལ་བའོ། །འདུ་བྱེད་ཀྱི་སྐབས་ནས་དེ་བཞིན་དུ་རྫུ་འཕྲུལ་གྱིས་རྣམ་པར་འཕྲུལ་པ་ཞེས་
ད་ནི་བསྙེན་བཀུར་བསྔགས་པ་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་ནི་
མཉན་ཡོད་དུ་འཆར་ཀས་བུད་མེད་ལ་འཁྲིག་པས་བསྙེན་བཀུར་བསྔགས་པ་ལས་དགེ་
འདུན་ལྷག་མར་བཅས་སོ། །དགག་བྱ་ནི་སྔ་མ་བཞིན་ནོ། །ངོ་ཏི་ནི་བཅས་ལྡན་དགེ་སློང་
གིས་བུད་མེད་ལ་འཁྲིག་པས་བདག་ཉིད་ལ་བསྙེན་བཀུར་བ་བསྔགས་ཏེ་དོན་གོ་བ་ལས་
གྱུར་པའི་ལྟུང་བ་དངོས་གཞིའོ། །འདི་ལ་ཁ་ཅིག་ན་རེ། བསྙེན་བཀུར་བསྔགས་པའི་ལྷག་
མ་བསྐྱེད་པ་ལ་འཁྲིག་ཚིག་གསལ་པོར་བརྗོད་པ་ཡན་ལག་ཏུ་དགོས་ཞེས་ཟེར་རོ། །དེ་
དང་མཐུན་པར་བམ་པོ་ལྔ་བཅུ་པ་ལས་ཀྱང་འདི་ལ་ཡན་ལག་དྲུག་གི་དངོས་གཞིའི་ལྟུང་
བར་འགྱུར་ཏེ། ཀུན་ཏུ་འདོད་ཆགས་དང་ལྡན་པ་དང་། བུད་མེད་ཉིད་དང་། ལེགས་སྨྲས་

ཉེས་སྨྲས་ཀྱི་དོན་ཀུན་ཤེས་པར་ནུས་པ་དང་། དོན་གོ་བ་དང་། བདག་གི་ཕྱིར་དང་། རྒྱ་ལ་
སོགས་པའི་དོན་གྱིས་བསྙེན་བཀུར་བསྔགས་པའོ། །དེ་དག་ལས་ཡན་ལག་མ་ཚང་ན་ཅི་
རིགས་པར་ན་སྨད་དོ་ཞེས་བཤད་དོ། །དེ་ནི་མི་འཐད་དེ། ཊིཀ་ལས། རྒྱ་ལ་སོགས་པའི་
དོན་གྱི་སྒྲས་བསྙེན་བཀུར་བསྔགས་པར་བྱེད་ན་ནི་འཁྲིག་པ་དང་ལྡན་པ་སྨྲ་བའི་དགེ་འདུན་
ལྷག་མར་ཡང་འགྱུར་རོ། །གལ་ཏེ་བསྙེན་བཀུར་ཉི་ཚེ་བསྔགས་པར་བྱེད་ན་ནི་བསྙེན་
བཀུར་བསྔགས་པའི་དགེ་འདུན་ལྷག་མ་འབའ་ཞིག་ཏུ་འགྱུར་རོ་ཞེས་གསུངས་པ་དང་
འགལ་ལོ། །རིགས་པས་ཀྱང་འདི་ལ་འཁྲིག་པ་གསལ་པོར་སྨྲས་པ་ཡན་ལག་ཏུ་དགོས་ན་
ནི༑ དེའི་སྟེང་དུ་བདག་ཉིད་དང་སྦྱོར་བའང་འདི་ལ་ཡན་ལག་ཏུ་དགོས་པས་འདི་དང་སྔ་མ་
དགག་བྱ་དོད་མི་ཐུང་པའི་སྐྱོན་དུ་ཡང་འགྱུར་རོ་ཞེས་གསུངས་སོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ལས། གང་ལ་བསྙེན་བཀུར་
བསྔགས་པ་བརྗོད་པའི་ཡུལ་ནི། བུད་མེད་ཆོས་ལྔ་ལྡན་ཏེ་འཁྲིག་ཚིག་གི་སྐབས་སུ་བཤད་
པ་དང་འདྲའོ། །གང་གིས་བསྙེན་བཀུར་བསྔགས་པ་བརྗོད་པའི་དངོས་པོ་ནི། འཁྲིག་པས་
བདག་ཉིད་ལ་བསྙེན་བཀུར་བསྔགས་པ་སྟེ། བདག་ཉིད་དང་འཁྲིག་པ་ཞེས་སོ། །བསམ་
པ་དང་། སྦྱོར་བ་དང་མཐར་ཐུག་རྣམས་སྔ་མ་བཞིན་དུ་སྐབས་འདིར་བསྙེན་བཀུར་བསྔགས་
པས་ཁྱད་པར་དུ་བྱས་སོ། །ཡན་ལག་གི་དོན་ནི་བདག་ཉིད་དང་འཁྲིག་པ་ཀུན་ཏུ་སྤྱོད་པ་
བསྔགས་ནའོ་ཞེས་པ་ལ། ལུང་རྣམ་འབྱེད་ལས། ང་ལྟ་བུ་དགེ་སློང་ཚུལ་ཁྲིམས་དང་ལྡན་
པ༑ དགེ་བའི་ཆོས་ཅན། ཚངས་པར་སྤྱོད་པ་ལ་འཁྲིག་པ་འདིས་བསྙེན་བཀུར་བྱས་ན་བསྙེན་
བཀུར་རྣམས་ཀྱི་མཆོག་ཡིན་ནོ་ཞེས་པ་ལ་སོགས་པ་བཅོ་བརྒྱད་གསུངས་ཏེ། མཆོག་དང་
ཕུལ་བྱུང་ཁྱད་པར་འཕགས། །བཟང་མཛེས་དགེ་དང་མཆོད་པར་འོས། །བསྟོད་འོས་རྒྱ་ཆེ་
རྣམ་པ་དགུ། །ཆེས་མཆོག་ལ་སོགས་རྣམ་པ་དགུ། །ཞེས་བཟུང་ངོ་། །དགེ་སློང་གི་བསླབ་
པ་གསུམ་བརྗོད་པ་འདི་ནི། ལུང་རྣམ་འབྱེད་ལས། ཚུལ་ཁྲིམས་དང་ལྡན་པ་ནི་ཚུལ་ཁྲིམས་

ཀྱི་ཕུང་པོ་ཇི་སྐད་བསྟན་པ་དང་ལྡན་པའོ། །དགེ་བའི་ཆོས་ཅན་ནི། ཏིང་ངེ་འཛིན་གྱི་ཕུང་པོ་
ཇི་སྐད་བསྟན་པ་དང་ལྡན་པའོ། །ཚངས་པར་སྤྱོད་པ་ནི་ཤེས་རབ་ཀྱི་ཕུང་པོ་ཇི་སྐད་བསྟན་
པ་དང་ལྡན་པའོ་ཞེས་གསུངས་སོ། །དེ་གསུམ་གྱི་གཉིས་པ་ནི། སྤྱི་མིང་བྱེ་བྲག་ལ་བཏགས་
པ་ཡིན་ལ། གསུམ་པ་ནི། རྒྱུ་མིང་འབྲས་བུ་ལ་བཏགས་པའོ། །བསྔགས་པ་བརྗོད་ཚུལ་
བཅོ་བརྒྱད་པོ་དེ་རྣམས་ནི་རྣམ་གྲངས་ཡིན་ཏེ། རྣམ་འབྱེད་འགྲེལ་ལས། མཆོག་ཅེས་བྱ་བ་
ལ་སོགས་པ་བཅོ་བརྒྱད་ནི། བསྔགས་པ་སྨྲ་བའི་རྣམ་གྲངས་སུ་གྲགས་པ་ཡིན་པས་ཞེས་
སོ༑ ༑ །
སྐབས་འདིར་ལུང་རྣམ་འབྱེད་ལས་བསླབ་པ་གསུམ་ཀ་བརྗོད་པ་ཚན་གཅིག་དང་།
རེ་རེ་བརྗོད་པ་ཚན་གསུམ་དང་། གཉིས་གཉིས་བརྗོད་པ་ཚན་དྲུག་སྟེ། དེ་རྣམས་བཅོ་བརྒྱད་
ཚན་པ་རེ་རེ་སྦྱར་བས་བཅོ་བརྒྱད་ཚན་པ་བཅུ་གསུངས་སོ། །དེ་དང་མཐུན་པར་རྣམ་འབྱེད་
འགྲེལ་ལས་ཀྱང་། དངོས་གཞིའི་ལྟུང་བ་བརྒྱ་དང་བརྒྱད་ཅུ་བསྟན་ཏེ་ཞེས་སོ། ། བསླབ་པ་
གསུམ་ཀ་མ་བརྗོད་པའི་བཅོ་བརྒྱད་ཚན་གཅིག་ནི་ལུང་ལས་མ་གསུངས་ཀྱང་དོན་གྱིས་ཐོབ་
བོ༑ ༑ལུང་ལས་བསླབ་པ་གཉིས་གཉིས་བརྗོད་པ་ལ་ཆོས་གཉིས་སྔ་ཕྱི་བསྒྱུར་བ་སོ་སོར་
བགྲངས་ཏེ་བཅོ་བརྒྱད་ཚན་པ་དྲུག་གསུངས་པ་བཞིན་དུ། དེ་དང་རྒྱུ་མཚན་མཚུངས་པས།
བསླབ་པ་གསུམ་ཀ་བརྗོད་པ་ལ་ཡང་ཆོས་གསུམ་སྔ་ཕྱི་བསྒྱུར་བ་སོ་སོར་བགྲངས་ན་བཅོ་
བརྒྱད་ཚན་པ་དྲུག་འབྱུང་སྟེ། དེ་ལྟར་དགེ་འདུན་ལྷག་མ་བཅུ་དྲུག་སྲིད་དོ། །དེས་བསྔགས་
པ་ལ་ཞེས་པའི་སྐབས་སུ་ཡང་སྔར་བཞིན་དགེ་འདུན་ལྷག་མ་བཅོ་བརྒྱད་ཚན་པ་བཅུ་དྲུག་
སྲིད་དོ། །དེ་ཉིད་ཕྱིར་བཟློག་ནའོ་ཞེས་པ་ལའང་སྔར་བཞིན་དགེ་འདུན་ལྷག་མ་བཅོ་
བརྒྱད་ཚན་པ་བཅུ་དྲུག་སྲིད་དོ། །དེ་ལྟར་ན་དངོས་གཞིའི་ལྟུང་བ་བཅོ་བརྒྱད་ཚན་པ་བཅུ་
དྲུག་ཕྲག་གསུམ་སྲིད་དོ། །བདག་ཉིད་དེ་དང་ཉེ་བར་སྦྱར་ན་སྦོམ་པོ་བཅོ་བརྒྱད་ཚན་པ་
བཅུ་དྲུག་ཕྲག་གསུམ་སྲིད་དེ་དངོས་གཞིའི་གྲངས་དང་མཉམ་མོ། །འཁྲིག་པ་དང་ཉེ་བར་

མ་སྦྱར་ན་ཡང་སྦོམ་པོ་བཅོ་བརྒྱད་ཚན་པ་བཅུ་དྲུག་ཕྲག་གསུམ་སྲིད་དེ་དངོས་གཞིའི་གྲངས་
དང་མཉམ་མོ། །བདག་ཉིད་དང་འཁྲིག་པ་གཉིས་ཀ་དང་མ་སྦྱར་བར་བརྗོད་ན་ནི་སྦྱོར་བ་
དེའི་སྦྱོར་བ་སྟེ་ཉེས་བྱས་བསྐྱེད་པའོ། །འདིར་ཉེས་བྱས་བཅོ་བརྒྱད་ཚན་པ་བཅུ་དྲུག་ཕྲག་
གསུམ་སྲིད་དེ་དངོས་གཞིའི་གྲངས་དང་མཉམ་མོ། །
ད་ནི་སྨྱན་བྱེད་པའི་དགེ་འདུན་ལྷག་མ་འཆད་དེ། ཕྲད་ནའོ་ཞེས་སོ། །འདིའི་སྤྱི་དོན་
ལ་བཞི་ལས། གླེང་གཞི་ལ་གཉིས་ལས། བྱུང་ལ་མ་བཅས་པའི་གླེང་གཞི་ནི་མཉན་ཡོད་དུ་
རི་དྭགས་འཛིན་གྱི་བུ་ནག་པས་སྨན་བྱས་པའི་བྱུང་བ་སྟེ། བཅས་པ་མ་མཛད་དོ། །བྱུང་ལ་
བཅས་པའི་གླེང་གཞི་ནི། མཉན་ཡོད་དུ་དྲུག་སྡེས་སྐྱེས་པ་དང་བུད་མེད་ཆུང་མ་ཉིད་དང་
མཛའ་ན་མོ་ཉིད་སྨན་བྱེད་པ་ལས་དགེ་འདུན་ལྷག་མར་བཅས་སོ། །དགག་བྱ་ནི་གཞན་
ཆགས་ཤིང་ཀུན་ནས་ཉོན་མོངས་པ་དང༌། རང་ཕམ་པ་དང་པོའི་རྒྱུར་འགྱུར་བའོ། །ངོ་ཏི་ནི་
བཅས་ལྡན་དགེ་སློང་གིས་སྐྱེས་པ་དང་བུད་མེད་མི་ཚངས་པར་སྤྱོད་པའི་སྒོ་ནས་མཐུན་པ་
སྒྲུབ་པའི་ཆེད་དུ་ཕྲིན་གསུམ་མམ་དེ་དང་འདྲ་བའི་སྦྱོར་བ་དེའི་རྐྱེན་གྱིས་དེ་གཉིས་ཕྲད་པ་
ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་དག་སྤྱོད་པའི་ཡུལ་
དང༌། གང་ལ་གོ་བྱའི་ཡུལ་ལོ། །དང་པོ་ལ་བདུན་ཏེ། སྐྱེས་པ་བུད་མེད་གཉིས་ཀའི་མཚན་
དོན་ཡོད་པ་དང་། གཉིས་ཀའི་མཚན་བསྟེན་དུ་རུང་བ་དང་། གཉིས་ཀ་ཐ་སྙད་བཞི་དང་
ལྡན་པ། གཉིས་ཀ་ལུས་ཐ་མལ་པར་གནས་པ་དང་། གཉིས་ཀ་རྫུ་འཕྲུལ་གྱི་ཆོས་ཅན་མ་
ཡིན་པ་དང་ལྔ་ནི་སྔར་འཁྲིག་ཚིག་གི་སྐབས་སུ་བཤད་པ་དང་འདྲ་སྟེ། འདིར་སྐྱེས་པ་དང་
བུད་མེད་གཉིས་ཀ་ཞེས་པས་ཁྱད་པར་དུ་བྱས་སོ། །རང་ལས་ཐ་དད་ཅིང་དེ་གཉིས་ཀྱང་ཐ་
དད་པ་སྟེ། གཞན་དང༌། གཞན་དུའོ་ཞེས་པས་སོ། །མཐུན་པར་གནས་པ་མ་ཡིན་པ་སྟེ།
མི་མཐུན་པ་མཐུན་པར་བསྒྲུབ་པའི་ཕྱིར་ཞེས་སོ། །

གཉིས་པ་གང་ལ་གོ་བྱའི་ཡུལ་ལ་གསུམ་ལས། ཐ་སྙད་ལྔ་དང་ལྡན་པ་དང་། ལུས་
ཐ་མལ་པར་གནས་པ་ནི། སྔར་བརྫུན་སྨྲའི་ཕམ་པའི་སྐབས་སུ་བཤད་ཟིན་ཏོ། །དེ་གཉིས་
ལ་དབང་བྱེད་པ་ཉིད་དུ་གནས་པ་སྟེ། དེ་གཉིས་ནི་བདག་པོ་དག་ལ་ནི་ཞེས་སོ། །བསམ་
པའི་ཡན་ལག་ལ་གཉིས་ལས། འདུ་ཤེས་ནི་གཞིའི་ཡན་ལག་གི་རྣམ་པར་མ་དོར་བར་
འཛིན་པའི་ཤེས་པའོ། །ཀུན་སློང་ནི་མི་ཚངས་སྤྱོད་པའི་སྒོ་ནས་མི་མཐུན་པ་མཐུན་པར་
འདོད་པ་རྒྱུན་མ་ཆད་པའོ། །སྦྱོར་བ་ནི་རང་ངམ་བསྐོས་པས་ཕྲིན་གསུམ་མམ་དེ་དང་འདྲ་
བ་བྱེད་པར་ཞུགས་པའོ། །དེ་དང་འདྲ་བ་ནི་འཕྱང་ཡར་ཐོས་པ་ཉིད་ནི་དེ་བྱས་པ་ཉིད་དོ་
ཞེས་སོ། །མཐར་ཐུག་ནི་སྦྱོར་བ་དེའི་རྐྱེན་གྱིས་དེ་གཉིས་ཕྲད་པ་སྟེ་ཕྲད་ནའོ་ཞེས་སོ། །
ཡན་ལག་གི་དོན་ནི། གཞན་དུའོ་ཞེས་པའི་ཊིཀ་ལས་བུད་མེད་ལ་སོགས་པ་བསྟེན་པར་བྱ་
བ་རྨའི་སྒོ་དང་ལྡན་པར་རོ་ཞེས་སོ། །
དེ་ལ་བརྟེན་ནས་ཁ་ཅིག་ནི་སྐྱེས་པ་དང་སྐྱེས་པ་མི་ཚངས་པར་སྤྱོད་པའི་སྨན་བྱས་
ནའང་དགེ་འདུན་ལྷག་མར་འགྱུར་ཏེ། ཊཱིཀ་ལས། བུད་མེད་ལ་སོགས་པས་ཞེས་པའི་
སོགས་ཁོངས་སུ་སྐྱེས་པ་བསྡུས་པ་སྟེ། སྐྱེས་པ་མ་བསྡུས་ན་སྡུ་རྒྱུ་གཞན་མེད་པས། ལ་
སོགས་ཀྱི་སྒྲ་ལ་སྡུ་རྒྱུ་མེད་ན་བསྟན་བཅོས་རྩོམ་པ་པོ་རྟོགས་ལྡན་གྱི་ངག་ཡིན་པ་དང་
འགལ་བར་འགྱུར་རོ། །འགྲེལ་བ་དགའ་བ་བསྐྱེད་པ་ལས་ཀྱང་སྐྱེས་པ་དང་། བུད་མེད་
སྤྱད་པ་ལས་དགེ་འདུན་ལྷག་མར་གྱུར་ན་སྐྱེས་པ་དང་སྐྱེས་པ་སྤྱད་པ་ལ་ཆེས་འགྱུར་ཏེ།
ཆེས་སྡིག་ལྕི་བའི་ཕྱིར་རོ་ཞེས་བཤད་དོ། །ཞེས་ཟེར་རོ། །དེ་ནི་མི་རིགས་ཏེ། སོ་སོ་ཐར་པ་
དང་རྣམ་འབྱེད་ལས། བུད་མེད་ལ་སྐྱེས་པའི་ཚིག་དང་སྐྱེས་པ་ལ་བུད་མེད་ཀྱི་ཚིག་གིས་
སྨན་བྱེད་ན་ཞེས་པ་དང་། མེ་ཏོག་ཕྲེང་རྒྱུད་ལས་ཀྱང་། རང་ངམ་གཞན་བྱེད་འཇུག་ཀྱང་
རུང་། །བུད་མེད་སྐྱེས་པ་ཕྲད་ན་ནི། །དགེ་འདུན་ལྷག་མའི་རལ་གྲི་ཡིས། །རང་གི་མགོ་བོ་
གཅོད་པ་ཡིན། །ཞེས་བཤད་པ་དང་འགལ་ལོ། །བུད་མེད་དང་སྐྱེས་པ་ཞེས་གསུངས་པ་དེ་

གླེང་གཞིའི་དབང་གིས་མཚོན་བྱེད་དུ་བསྟན་པ་ཡིན་གྱི་ངེས་བཟུང་ནི་མ་ཡིན་ནོ་ཞེ་ན། མི་
རིགས་ཏེ། གཞུང་འགྲེལ་དང་བམ་པོ་ལྔ་བཅུ་པའི་སྨན་བྱེད་པའི་ལྷག་མའི་སྐབས་ལས།
འདིའི་བྱེད་པ་པོ་ནི་མིའི་འགྲོ་བར་གཏོགས་པའི་སྐྱེས་པ་དང་བུད་མེད་དོ་ཞེས་བཤད་ཅིང་།
བྱེད་པ་པོ་ནི་མེད་ན་མི་འབྱུང་བའི་རྒྱུ་ཡིན་ཏེ། བྱེད་པ་པོ་ཉིད་ནི་བུད་མེད་དོ་ཞེས་པའི་ཊིཀ་
ལས་དེ་མེད་ན་ལྟུང་བ་འདི་འབྱུང་བར་མི་འགྱུར་ཞེས་བྱ་བའི་ཐ་ཚིག་གོ་ཞེས་བཤད་དོ། །
གཞན་ཡང་ཁྱེད་ལྟར་ན། དགེ་སློང་གིས་བུད་མེད་ལ་ཕྲིན་བླངས་ནས་བསྐྱལ་བ་དང་བུད་
མེད་དེ་སྐྱེས་པར་གྱུར་ཏེ་སྐྱེས་པ་གཞན་དེ་དང་ཕྲད་པར་བྱས་པ་ལས་ཀྱང་ལྷག་མ་བསྐྱེད་
པར་ཐལ་བར་འགྱུར་བ་ལས། ལུང་ཞུ་བ་ལས། དགེ་སློང་གིས་ཕྲིན་བླངས་ནས་བསྐྱལ་བ་
དང༌། བུད་མེད་དེའི་མཚན་འཕོས་བཞིན་དུ་ལན་སླར་བསྐྱལ་ན་ཅིར་འགྱུར། སྦོམ་པོར་
འགྱུར་རོ་ཞེས་གསུངས་པ་དང་འགལ་ལོ། །རིགས་པས་ཀྱང་། སྐྱེས་པ་དང་སྐྱེས་པ་སྤྱན་
བྱས་པ་ཆོས་ཅན། སྨན་གྱི་ལྷག་མ་མི་བསྐྱེད་པར་ཐལ། འབྱུང་རིང་འབྲེལ་ཆུང་དགག་བྱ་
གནས་སྐབས་ཀྱི་སྒོ་ནས་མི་རྫོགས་པའི་ཕྱིར་ཏེ། དཔེར་ན་དགེ་སློང་མས་ཡང་ཡང་ཟ་བ་ལ་
ལྟུང་བྱེད་མི་བསྐྱེད་པའི་རྒྱུ་མཚན་དུ། ཊིཀ་ལས། དགེ་སློང་མ་རྣམས་ནི་ཤས་ཆེར་མཆོད་
པར་བྱ་བ་ཉིད་མ་ཡིན་པའི་ཕྱིར། དེ་དག་ལ་དེ་འབྱུང་དཀའ་བའི་ཕྱིར་རོ་ཞེས་གསུངས་པ་
དང་མགོ་མཚུངས་སོ། །
སྒྲུབ་བྱེད་གཞིག་པ་ནི། ཊིཀ་ལས། བུད་མེད་ལ་སོགས་པ་ཞེས་པའི་སོགས་ཁོངས་
སུ་བསྡུ་བ་ནི་མཚན་གཉིས་པ་བུད་མེད་ཀྱི་མཚན་ཤས་ཆེ་བ་ཅན་བསྡུ་བར་བྱ་སྟེ། རྣམ་པ་དེ་
ལྟ་བུ་ཉིད་ལ་མཚན་གཅིག་ཤོས་དོན་མེད་དོ་ཞེས་པ་དང་། ཊིཀ་ལས། མཚན་གཉིས་པ་
བུད་མེད་ཀྱི་དབང་དུ་གྱུར་ན་ནི་དེའི་ཚེ་དགེ་སློང་ལ་བུད་མེད་ཀྱི་སྐབས་ཀྱི་ཁ་ན་མ་ཐོ་བ་
ཡོངས་སུ་རྫོགས་པར་འགྱུར་རོ་ཞེས་བཤད་པས་སོ། །འགྲེལ་པ་དགའ་བ་བསྐྱེད་པ་ལས་
བཤད་ཟེར་བ་དེ་ཡང་མི་འཐད་དེ། སྡིག་ཆེ་བ་ཙམ་གྱིས་ལྷག་མ་བསྐྱེད་པར་མ་ངེས་ཏེ།

དབྱེན་གྱིས་མཚམས་མེད་བྱས་ན་ཆེས་སྡིག་ལྕི་ཡང་ལྟུང་བ་སྦོམ་པོར་གསུངས་པ་བཞིན་ནོ། །
སྨན་གྱི་སྦྱོར་བ་ལ་ཕྲིན་གསུམ་ལས་ཕྲིན་དང་པོ་ནི། སྤྲད་པར་བྱ་བ་ལ་སྤྲིང་བ་མནོས་པའོ། །
ཕྲིན་གཉིས་པ་ནི། གཞན་དེ་ལ་གོ་བར་བྱས་པའོ། །ཕྲིན་ཐ་མ་ནི་དེས་སྨྲས་པ་སྔ་མ་ལ་བརྗོད་
ནའོ་ཞེས་སོ། །ཕྲིན་ཐ་མ་ལ་ཆ་གཉིས་སུ་དབྱེ་སྟེ། དེས་སྨྲས་པ་དང་སྔ་མ་ལ་བརྗོད་པའོ། །
སྔ་མ་ལ་བརྗོད་ནའོ་ཞེས་པ་དེ་ཕྲིན་ཐ་མའི་ཕྱེད་སྟེ། ཕྲིན་ཐ་མའི་ཕྱེད་ཆ་དེ་ནི་དགེ་སློང་
གིས་མ་བརྗོད་ཀྱང་། ཕ་རོལ་པོས་གཞན་དེ་ལས་ཐོས་ཏེ་དོན་གོ་ན་དེས་ཀྱང་འགྲུབ་ཅེས་
སྟོན་པ་ནི། འཇུག་པ་བར་མའི་ཞེས་སྨོས་ཏེ། ཕྲིན་ཐ་མ་སྨྲས་པ་དེ་དགེ་སློང་གིས་མནོས་
ཟིན་པ་ཉིད་ན་ཕྲིན་གྱི་ལན་དེ་ཚུར་བསྐྱལ་བར་འཇུག་པ་སྟེ་ཚུར་བསྐྱལ་བར་འོས་པའོ། །
བར་མ་སྟེ་ཕྲིན་མནོས་པ་དང་ཚུར་སྐྱེལ་གཉིས་ཀྱི་བར་ན་གནས་པའོ། །ཕྲིན་གྱི་ལན་དེ་
དགེ་སློང་གིས་མ་བརྗོད་ཀྱང་། འཕྱང་ཡང་ཐོས་པ་སྟེ་གཏམ་རྣམ་པར་འཁྱམས་པ་ལ་སོགས་
པ་ཐོས་པ་ཉིད་ན། སྔ་མ་ལ་བརྗོད་ནའོ་ཞེས་པ་དེ་བྱས་པ་ཉིད་དོ་སྟེ་ཕྲིན་ཐ་མའི་ཕྱེད་བྱས་
པ་ཉིད་དོ། །ཕྲིན་ནོད་པ་དང་ཕྲིན་པར་སྐྱེལ་བ་དང་ཕྲིན་ཚུར་སྐྱེལ་བ་སྟེ། གསུམ་པོ་དེ་དག་
གི་བྱ་བ་འབྲས་བུ་སྦྱོར་ལྟུང་ཉིད་ནི་ཐ་དད་པ་སྟེ་སྦོམ་པོ་ཐ་དད་གསུམ་བསྐྱེད་པ་ཉིད་དོ། །
འདི་ནི་ལུང་རྣམ་འབྱེད་ལས། དགེ་སློང་གཉིས་ཀྱིས་གཉིས་ཀས་སྤྲིང་པ་མནོས་ནས། དེ་
གཉིས་ལས་གང་ཕྲིན་ཕར་ཡང་བསྐྱེལ་བར་མི་བྱེད་ལ་ཚུར་ཡང་སྐྱེལ་བར་ནི་མི་བྱེད་པ་དེ་
ལ་ནི་སྦོམ་པོ་རེ་རེར་འགྱུར་རོ། །གང་ཕྲིན་ཕར་སྐྱེལ་བར་ནི་བྱེད་ལ་ཚུར་སྐྱེལ་བར་ནི་མི་
བྱེད་པ་དེ་ལ་ནི་སྦོམ་པོ་གཉིས་སུ་འགྱུར་རོ། །གང་ཕྲིན་ཕར་ཡང་སྐྱེལ་བར་བྱེད་ཚུལ་ཡང་
སྐྱེལ་བར་བྱེད་པ་དེ་ལ་ནི་དགེ་འདུན་ལྷག་མར་འགྱུར་རོ་ཞེས་གསུངས་པའོ། །འགྲེལ་ཆུང་
ལས། ལན་བརྒྱ་ཞིག་བསྐྱལ་ཏེ་བྱས་ན་སྦོམ་པོ་བརྒྱའོ་ཞེས་བཤད་དེ།
འོ་ན་འཐབ་ཚིག་ཐ་དད་ཀྱི་སྐབས་ཀྱི་ལུང་རྣམ་འབྱེད་དང་རྒྱ་ཆེ་འགྲེལ་པ་ལས་སྨྱན་
བྱེད་པའི་དགེ་འདུན་ལྷག་མ་གཅིག་གི་སྦྱོར་སྦོམ་གཅིག་ཏུ་གསུངས་པ་དང་འགལ་ལོ་ཞེ་ན།

སྐབས་འདིར་སྦྱོར་སྦོམ་ཐ་དད་དུ་བསྐྱེད་པར་གསུངས་པ་དང་། སྐབས་འོག་ནས་སྦྱོར་སྦོམ་
གཅིག་ཏུ་གསུངས་པའི་འགལ་སྤོང་འདི་ལ་ཁ་ཅིག་ན་རེ་གསུམ་པོ་དེ་དག་གི་བྱ་བ་ཉིད་ནི་ཐ་
དད་པ་ཉིད་ཅེས་པ་འདི་ཕྲིན་གསུམ་ཐ་དད་པ་ལ་དགོངས་པ་ཡིན་གྱི་སྦྱོར་སྦོམ་ཐ་དད་མ་
ཡིན་ཏེ། འཐབ་ཚིག་ཐ་དད་ཀྱི་སྐབས་ཀྱི་ལུང་རྣམ་འབྱེད་དང་རྒྱ་ཆེ་འགྲེལ་བ་ལས་སྤྱན་
བྱེད་པའི་དགེ་འདུན་ལྷག་མ་གཅིག་གི་སྦྱོར་སྦོམ་གཅིག་ཏུ་གསུངས་པས་གྲུབ་བོ། །རིགས་
པས་ཀྱང་འཐད་དེ། མ་བྱིན་ལེན་ལ་ནོམ་ཉུག་ལན་མང་པོ་བྱས་ཀྱང་སྦྱོར་སྦོམ་གཅིག་ལས་
མི་བསྐྱེད་པར་གསུངས་པ་དང་། རྒྱུ་མཚན་མཚུངས་པའི་ཕྱིར་དང་། སྨན་གྱི་སྦྱོར་བ་ཕྲིན་
གསུམ་ཆོས་ཅན། སྦྱོར་བའི་སྦོམ་པོ་ཐ་དད་གསུམ་བསྐྱེད་པ་མ་ཡིན་ཏེ། ལྟུང་བ་དངོས་
གཞི་གཅིག་བསྐྱེད་པའི་སྦྱོར་བ་ཡིན་པའི་ཕྱིར་ཏེ། དཔེར་ན་མ་བྱིན་ལེན་གྱི་ནོམ་ཉུག་ལན་
གསུམ་བྱས་ཀྱང་སྦོམ་པོ་གཅིག་བསྐྱེད་པ་བཞིན་ནོ་ཞེས་གསུངས་སོ། །རང་ལུགས་ནི་སྨན་
གྱི་ཕྲིན་གསུམ་ལ་སྦོམ་པོ་ཐ་དད་གསུམ་བསྐྱེད་པ་སྟེ། སྐབས་འདིའི་ལུང་རྣམ་འབྱེད་ལས།
འདི་ལ་སྦོམ་པོ་ཐ་དད་དུ་གསུངས་པ་དང་མདོ་རྩ་འགྲེལ་ལས་གསུམ་པོ་དག་གི་བྱ་བ་ཉིད་
ནི་ཐ་དད་པ་ཉིད་དོ་ཞེས་གསུངས་པས་གཞུང་གིས་གྲུབ་ཅིང་། རིགས་པས་ཀྱང་འཐད་དེ།
སྦོམ་པོ་ཐ་དད་བསྐྱེད་པ་ཉིད་དུ་བཅོམ་ལྡན་འདས་ཀྱིས་བཅས་པ་ལས་འདས་པའི་ཕྱིར་རོ། །
འོ་ན་འཐབ་ཚིག་དྲིལ་བསྒྲགས་པའི་སྐབས་ཀྱི་ལུང་དང་རྒྱ་ཆེ་འགྲེལ་པས་སྨྱན་བྱེད་
པའི་དགེ་འདུན་ལྷག་མ་གཅིག་གི་སྦྱོར་སྦོམ་གཅིག་ཏུ་གསུངས་པ་དང་འགལ་ཞེ་ན། སྤྱིར་
བཏང་དང་དམིགས་བསལ་གྱི་དབྱེ་བས་འགལ་བ་མེད་དེ། སྤྱིར་བཏང་ལ་སྔར་མཐུན་པ་
མ་ཐོབ་པའི་སྨན་བྱེད་པའི་ལྷག་མ་བསྐྱེད་པ་ལ་སྦྱོར་བ་ཕྲིན་གསུམ་ཚང་བ་ཡན་ལག་ཏུ་
དགོས་ཏེ། གཞན་དུ་ན་སྦྱོར་བའི་ཚད་མི་རྫོགས་པའི་ཕྱིར་རོ། །དེས་ན་འདི་ནི་སྦྱོར་བ་མ་
གནང་ཚད་བཟུང་གི་ལྟུང་བའོ། །དམིགས་བསལ་ནི་སྔར་མཐུན་པ་ཐོབ་པ་ལས་ཉམས་
པའི་སྨན་བྱེད་ན་སྡུམས་བྱེད་པའི་སྦྱོར་བ་ལན་གཅིག་བྱས་པ་ལས་ཕྲད་ན་ཡང་དགེ་འདུན་

ལྷག་མར་འགྱུར་བར་བཅས་པ་སྟེ། གནས་སྐབས་འདིར་ནི་སྨྱན་བྱེད་པའི་དགེ་འདུན་ལྷག་
མ་གཅིག་གི་སྦྱོར་སྦོམ་གཅིག་ཏུ་ལུང་ལས་གསུངས་པའོ། །ཞེས་བརྗོད་ན་ལུང་ལ་རང་བཟོ་
མ་བྱས་པར་ལུང་བཞིན་བཤད་པའོ་སྙམ་མོ། །
ཁ་ཅིག་ན་རེ། སྨན་བྱེད་པའི་དགེ་འདུན་ལྷག་མ་གཅིག་གི་སྦྱོར་སྦོམ་གཅིག་ཏུ་
གསུངས་པ་དེ་ནི། ཕྲིན་གཅིག་གིས་ཕྲད་ན་ཡང་ལྷག་མ་བསྐྱེད་ལ་ཕྲིན་གཅིག་གིས་ཕྲད་ན་
སྦྱོར་སྦོམ་གཅིག་ལས་མི་བསྐྱེད་ཅེས་ཟེར་རོ། །སྔར་མཐུན་པ་མ་ཐོབ་པའི་སྨྱན་བྱེད་པ་ན་
ཕྲིན་ལན་གཅིག་བྱས་པས་ཕྲད་ན་ལྷག་མ་བསྐྱེད་པར་སྨྲ་བ་དེ་མི་རིགས་ཏེ། ཞུ་འགྲེལ་
ལས། ལེན་པ་དང་སྐྱེལ་བ་དང་ཕྱིར་སྐྱེལ་བ་རྣམས་ཀྱང་བྱས་ལ་ཕྲད་པར་གྱུར་ན་དགེ་
འདུན་ལྷག་མར་འགྱུར་གྱི་གཞན་དུ་ནི་མ་ཡིན་ནོ་ཞེས་གསུངས་པ་དང་། ཡང་དེ་ཉིད་ལས།
ལེན་པ་དང་ཕྱིར་སྐྱེལ་བ་མེད་ན་སྨན་ཡོངས་སུ་རྫོགས་པ་མེད་པའི་ཕྱིར་རོ་ཞེས་བཤད་པ་
དང་འགལ་ལོ། །གནོད་བྱེད་གཞན་ཡང་སྔར་མཐུན་པ་མ་ཐོབ་པའི་སྨྱན་བྱེད་པ་ན་ཕྲིན་
གཅིག་བྱས་པས་ཕྲད་པ་དེ་ལ་སྨན་བྱེད་པའི་ལྷག་མ་བསྐྱེད་པ་མི་འཐད་དེ། སྦྱོར་བ་མ་
གནང་ཚད་བཟུང་གི་སྦྱོར་བའི་ཚད་མི་རྫོགས་པའི་ཕྱིར་རོ། །དཔེར་ན་བསྒོ་གྱུར་གྱི་ལྷག་མ་
བསྐྱེད་པ་ལ་བསྒོ་བའི་ལས་བརྗོད་པ་གསུམ་མ་ཚང་ན་ལྟུང་བ་མི་རྫོགས་པ་དང་མཚུངས་
སོ༑ ༑སྔར་མཐུན་པ་མ་ཐོབ་པའི་སྨན་བྱེད་པའི་ལྷག་མ་བསྐྱེད་པ་ལ་སྦྱོར་བ་ཕྲིན་གསུམ་
ཚང་མི་དགོས་ན། ཆོས་ཀྱི་ཕུང་པོ་སྔོན་དུ་བཏང་སྟེ་བོས་པ་ལ་སོགས་པ་ལའང་སྨྱན་གྱི་
ལྷག་མ་བསྐྱེད་པར་ཐལ་བར་འགྱུར་རོ། །མི་ཉིད་ལ་ཞེས་པ་འདི་ལ་བཤད་ལུགས་གཉིས་
འཐོབ་པ་ལས། ལུང་རྣམ་འབྱེད་ལྟར་ན་ནི། ཁྱིམ་ཐབ་དམ་པ་གསུམ་པོ་གང་རུང་གི་དབང་
དུ་བྱས་ནས། རྡེའུ་གསུམ་གཏོར་བ་དང་ཆོ་ག་བཏང་བའི་མི་ཉིད་ལ། སྨྱན་བྱས་ཏེ་ཕྲད་པ་
ཆོས་ཅན། མཐའ་སྨན་གྱི་ལྷག་མ་དངོས་སུ་བསྐྱེད་པའི་བྱེད་པ་པོ་ཉིད་མ་ཡིན་ཏེ། མི་
མཐུན་པ་མཐུན་པར་བསྒྲུབས་པ་མེད་པའི་ཕྱིར་རོ། །

དེ་ལྟ་ན་ཡང་སྦྱོར་བ་དང་འདྲ་བ་ཉིད་མ་ཡིན་པ་མ་ཡིན་ཏེ། དངོས་གཞིའི་རྣམ་པའི་
སྦོམ་པོ་བསྐྱེད་དོ། །ལུང་ཞུ་བ་ལྟར་ན་ནི་མངལ་ན་གནས་པ་དང་ཟ་མའི་མི་ཉིད་ལ་སྨན་བྱེད་
པ་ཆོས་ཅན། མཐའ་སྨན་གྱི་ལྷག་མ་དངོས་སུ་བསྐྱེད་པའི་བྱེད་པ་པོ་ཉིད་མ་ཡིན་ཏེ། ཕྲད་
པ་མེད་པའི་ཕྱིར་རོ། །དེ་ལྟ་ན་ཡང་སྦྱོར་བའི་གནས་སྐབས་དངོས་ཉིད་མ་ཡིན་པ་མ་ཡིན་ཏེ།
སྦྱོར་བ་རྣམ་པའི་སྦོམ་པོ་བསྐྱེད་དོ། །སྨན་བྱེད་པའི་འབྲས་བུ་ཕྲད་པ་གཅིག་པ་ཉིད་ཀྱི་ཕྱིར་
རམ་ཆེད་དུ་དགེ་སློང་བཅུས་ཕོ་མོ་ཟུང་གཅིག་གི་སྨན་བྱེད་ན། བཅུ་པོ་ཐམས་ཅད་ལ་ལྷག་
མ་བསྐྱེད་པའོ། །དཔེར་ན་མི་བཅུའི་སྦྱོར་བ་དང་འདྲའོ། །འདིར་བསྔགས་པ་ནི་ཞེས་པའི་
འདིར་ཞེས་པ་དགར་བའི་ཚིག་སྟེ་འཁྲིག་ཚིག་ལ་སོགས་པ་ནི་བསྔགས་པས་ལྟུང་བ་མི་
རྫོགས་པ་ལས་དགར་བའོ། །དེ་གཉིས་ཀྱི་བདག་པོ་དག་ནི་དེ་གཉིས་ལ་དབང་བྱེད་དུ་
གནས་པ་སྟེ། ཊིཀ་ལས། ཕ་ནི་བསྒོ་བ་དང་བཟློག་པ་ལ་བདག་པོ་ཉིད་ཡིན་ལ། མ་ནི་སྦྱིན་
པ་དང་འཕྲོག་པ་ལ་བདག་པོ་ཉིད་ཡིན་ཞེས་བཤད་པ་ནི་མེས་པོ་དང་མིང་པོ་ལ་སོགས་པ་
ལ་ཡང་མཚོན་པ་སྟེ། ཊཱིཀ་ལས། ཡུལ་ཆོས་བཞིན་དུ་སྦྱར་ཞེས་སོ། །དེ་གཉིས་ལས་ཀྱང་
གཞན་དེ་གཉིས་ཀྱི་བདག་པོ་ལས་ཀྱང་གཞན་ལ་ཕྲིན་བསྐྱལ་བ་བྱས་པ་ཉིད་ནི་ཉེས་བྱས་
སོ༑ ༑བསྔགས་པ་ནི་རང་ཉིད་དང་འདྲ་བ་དང་མི་འགལ་ཏེ། ཕྲིན་བྱེད་དུ་འཇུག་པའི་ཡུལ་
དང༌། ཕྲིན་བསྐྱལ་བའི་ཡུལ་གྱི་ཁྱད་པར་གྱིས་སོ། །སྤྲིངས་ཡིག་དང་ལག་ཡིག་ནི་ཕྲིན་
གསུམ་ཀ་ལ་ཚིག་ཉིད་དང་འདྲའོ། །ཡུལ་ཕྱོགས་དང་བརྡའ་དང་མཚན་མ་རྣམས་ནི་ཕྲིན་ཐ་
མ་ཚུར་སྐྱེལ་བ་ལ་ཚིག་ཉིད་དང་འདྲའོ། །
ཕྲིན་དང་པོ་གཉིས་ལ་ནི་མི་འདྲ་སྟེ། ལུང་རྣམ་འབྱེད་ལས། རྒྱུ་གསུམ་གྱིས་སྤྲིངས་
པའི་ཕྲིན་ཚུར་སྐྱེལ་ལ་ཕར་ནི་མི་སྐྱེལ་ཏེ། ཡུལ་ཕྱོགས་དང་བརྡའ་དང་མཚན་མ་ལ་སོགས་
ཞེས་གསུངས་ལ། རྣམ་འབྱེད་འགྲེལ་ལས། སྔར་གོ་བར་མ་བྱས་ལ་ཡུལ་ཕྱོགས་ལ་སོགས་
པས་བརྡའ་སྤྲོད་པ་མི་སྲིད་པའི་ཕྱིར་རོ་ཞེས་སོ། །སྨད་འཚོང་མ་ནི་སྐྱེས་པ་ཐམས་ཅད་དང་

མཐུན་ཞེས་གྲགས་པས། དེ་དང་སྐྱེས་པ་སྨན་བྱས་ན་མཐུན་པའི་སྨན་བྱེད་པའི་སྦོམ་པོ་
ལས་ལྷག་མར་མི་འགྱུར་རམ་སྙམ་དུ་དོགས་པ་བསལ་བའི་ཕྱིར། སྨད་འཚོང་མ་ནི་མི་མཐུན་
པ་ཉིད་དོ་ཞེས་བྱ་སྟེ། གླའི་དབང་གིས་ཕྲད་པ་ཙམ་ཡིན་གྱི་བཅུགས་པའི་དབང་གིས་མཐུན་
པ་མ་ཡིན་པས། དེ་དང་སྐྱེས་པ་སྨན་བྱས་ན་དགེ་འདུན་ལྷག་མར་འགྱུར་རོ། །འོན་ཀྱང་
སྲིད་ཚོད་ནི་སྨད་འཚོང་མ་དང་སྐྱེས་པ་འགའ་ཞིག་ནི་གླ་ལ་མི་བལྟོས་པར་བཅུགས་པའི་
དབང་གིས་མཐུན་པར་གྱུར་པའང་སྲིད་པས། དེ་གཉིས་ཀྱི་ཕྲིན་བྱས་པ་ནི་སྨན་བྱེད་པའི་
སྦོམ་པོར་འགྱུར་གྱི། ལྷག་མར་མི་འགྱུར་རོ། ། །
སྐབས་འདིར་ཊིཀ་ལས་ཆུང་མ་བདུན་པོ་ཆུ་ཚིགས་ཀྱིས་བྱིན་པ་དང་། རིན་ཆས་
ཉོས་པ་དང་། བཙན་ཕྲོགས་སུ་ཐོབ་པ་དང་། དངས་མ་དུ་འདུས་པ་དང་། གོས་ཟས་ཀྱིས་
འཚོ་བ་དང་། ཁ་དུམ་པ་ཉིད་ལའང་མི་མཐུན་པ་ཉིད་སྲིད་ལ། ཐང་འགའ་ཕྲད་པ་ཡང་དེ་
བཞིན་ནོ། །དེའི་ཕྱིར་སྨད་འཚོང་མ་ནི་ཐང་འགའ་ཕྲད་པ་ཞེས་བྱ་སྟེ་ཞེས་སོ། །བདག་པོར་
གྱུར་པའི་ཆུང་མ་ནི་དྲུག་ཉིད་དོ། །བདག་པོར་མ་གྱུར་ཀྱང་ཐང་འགའ་ཕྲད་པ་ལ་ཡང་ཆུང་
མར་མིང་བཏགས་ནས། ལུང་རྣམ་འབྱེད་ལས། ཆུང་མ་བདུན་ཞེས་གསུངས་ཏེ། དམ་པ་
གསུམ་དང་དམན་པ་བཞིའོ། །དམ་པ་གསུམ་ལ་ཆུ་ཚིགས་ཀྱིས་བྱིན་པ་ནི། ལུང་རྣམ་
འབྱེད་འགྲེལ་པ་ལས། སྔར་ཆུ་བྱིན་ནས་དེའི་རྗེས་སུ་བུ་མོ་ཡང་བྱིན་པའོ་ཞེས་པ་དང་།
དགེ་སློང་ཕའི་རྣམ་འབྱེད་ལས། ཕ་མ་དག་གིས་སྐྱེས་པ་ལ་འདི་ཁྱོད་ཀྱིས་ཆུང་མ་བྱོས་ཤིག་
ཅེས་ཆུ་ཚིགས་ཀྱིས་བྱིན་ཞིང་དེའི་ཆུང་མར་གྱུར་པའོ་ཞེས་པ་དང་། མའི་རྣམ་འབྱེད་ལས།
སྐྱོར་ཆུས་བྱིན་ཞིང་ཞེས་བཤད་དེ། བྲམ་ཟེས་དམ་ཚིག་གི་ཆུ་ཁྱོར་བའི་ནང་ནས་བྱིན་ཞིང་
འཐུང་དུ་བཅུག་ནས། བྲམ་ཟེའི་རིལ་བ་སྤྱི་བླུགས་ཀྱི་ཆུའི་རྒྱུན་གྱིས་དེ་གཉིས་ལ་སྐོར་ཞིང་
བྲམ་ཟེས་ཆོ་ག་བྱས་པ་སྟེ། ཚེ་དེ་ལ་བྱེ་བྲལ་བྱས་ན་རིགས་ལད་པར་བྱེད་ཅིང་། ཤི་བ་ན་ཡང་
རོ་བསྲེགས་པ་ན་བྲམ་ཟེས་དེ་བ་ན་ག་ཚ་ཞེས་བརྗོད་པ་བཞིན་ནོ། །རིན་ཆས་ཉོས་པ་ནི་ཕ་

མ་དག་ལ་རིན་ཆས་ཉོས་པའོ། །བཙན་ཕྲོགས་སུ་ཐོབ་པ་ནི་ལུང་རྣམ་འབྱེད་ལས། རྒྱལ་པོ་
རྒྱལ་མཚན་དུ་བྱས་ནས་ཕྲོགས་པ་དང་། རང་གི་མགོ་རྒྱལ་མཚན་དུ་བྱས་ནས་ཕྲོགས་པ་
ཞེས་གསུངས་སོ། །དམན་པ་བཞི་ནི། མེ་ཏོག་ཕྲེང་རྒྱུད་ལས། གང་དག་ཁྱོད་ནོར་ང་ཡི་
ནོར། །དེ་ཡིས་སྲོག་ནི་འཚོ་བྱ་ཞེས། །དེ་སྐད་བརྗོད་ནས་ཞུགས་པ་ནི། །དེ་ནི་དངས་མ་
འདུས་པའོ། །ཟས་དང་གོས་ཀྱི་རྒྱུ་མཚན་གྱིས། །ཞུགས་པ་གོས་ཟས་འཚོ་བ་ཡིན། །ང་ནི་
ཁྱོད་ཀྱི་ཉེ་གནས་ཞེས། །ཁ་དུམ་པར་ནི་ཤེས་པར་བྱ། །སྐད་ཅིག་ཙམ་ཡིན་གཏན་དུ་མིན། །
དེ་ལ་ཐང་འགའ་ཕྲད་ཅེས་བྱ། །ཞེས་བཤད་དེ། འོན་ཀྱང་དངས་མ་འདུས་པ་དང་ཁ་དུམ་
པ་གཉིས་ནི་དེ་ལ་གོ་བ་རྗེས་ཏེ་ལུང་འབྱེད་གཉིས་ཀ་ལས་གསུངས་སོ། །
བདག་པོ་ཉིད་མ་ཡིན་པ་བཞི་མན་ཆད་ཞུགས་པ་ཞེས་པ་འདི་ནི་ལུང་རྣམ་འབྱེད་
ལས། མཛའ་ན་མོ་བཅུའི་སྨན་བྱེད་ན་དགེ་འདུན་ལྷག་མར་གསུངས་པ་བསྡུས་ཏེ། དེའང་
ཕ་མ་མིང་པོ་ནུ་མོ། །གྱོས་སྒྱུག་ཉེ་དུ་རིགས་རུས་དང་། །རྣམ་པར་འཁྲུགས་པ་མེད་དང་
བཅུ། །གཏན་གྱི་ཆུང་མར་མི་བྱེད་ཀྱང་། །རེ་ཞིག་མཛའ་ན་མོ་ཉིད་དུ། །ལན་གཅིག་ཉིད་
དམ་གཉིས་གསུམ་མམ། །བཞི་པར་སྤྱད་ན་ལྷག་མ་སྟེ། །ལྔ་པར་སྤྱད་ན་སྦོམ་པོ་ཉིད། །
ཅེས་སྨྲས་ཏེ། འདིར་ལན་གསུམ་ཞུགས་པའི་མཛའ་ན་མོ་དང་། ལན་བཞི་པར་སྤྱད་ན།།
སྔར་མཐུན་ཟིན་པའི་སྨྱན་བྱེད་པའི་སྦོམ་པོར་ཟད་དོ་སྙམ་དུ་དོགས་པ་བསལ་བའི་ཕྱིར།
བདག་པོ་ཉིད་མ་ཡིན་པས་ལན་བཞི་པ་མན་ཆད་ལན་གསུམ་ཞུགས་པ་མི་མཐུན་པ་ཉིད་དོ་
ཞེས་སྔ་མར་སྦྱར་ཏེ། ལན་བཞི་པར་སྤྱད་ན་ལྷག་མར་འགྱུར་རོ། །ལན་བཞི་པར་ཞུགས་ན་
མཐུན་པ་ཉིད་དོ་ཞེས་ཤུགས་ཀྱིས་བསྟན་ཏེ། སྔར་ལན་བཞི་པར་ཞུགས་ཟིན་པ་ལས། ལྔ་
པར་སྤྱད་ན་ནི་མཐུན་པའི་སྨྱན་བྱེད་པའི་སྦོམ་པོར་འགྱུར་བའོ། །དམན་པ་བཞིའི་དབང་དུ་
བྱས་ནས། འཐབས་པ་ཉིད་ན་ཉམས་སོ། །ཞེས་སོ། །བཟང་ཤོས་གསུམ་གྱི་དབང་དུ་བྱས་
ནས། གལ་ཏེ་དབང་བ་ཆུང་མ་མ་ཡིན་པར་བསྒྲགས་པ་ཉིད་ཀྱང་། མཐུན་པ་ལས་ཉམས་

པ་ཉིད་དོ་ཞེས་སྔ་མར་སྦྱར་ཏེ། དེའི་སྨན་བྱས་ན་དགེ་འདུན་ལྷག་མར་འགྱུར་རོ། །ཞེས་
བསྟན་ཏོ། །འདིའི་ཁུངས་ནི་ལུང་རྣམ་འབྱེད་ལས། ཆུང་མ་ཡིན་པར་བསྒྲགས་པའི་བསྡུམས་
བྱེད་ཅིག །མཐུན་པར་གྱུར་ན་དགེ་འདུན་ལྷག་མར་འགྱུར་རོ། །ཞེས་གསུངས་སོ། །
འོ་ན་ལུང་འདུལ་བྱེད་ལས་རྡེའུ་གསུམ་པོར་བའམ་ཤགས་བཀྱེ་སྟེ་ཆུང་མ་མ་ཡིན་
པར་བསྒྲགས་པ་དེ་དག་གི་སྨྱན་བྱས་ན་སྦོམ་པོར་བཤད་པ་དང་། མེ་ཏོག་ཕྲེང་རྒྱུད་ལས་
ཀྱང་། དེ་དག་རྣམས་ལ་གཅིག་གཉིས་གསུམ། །ཉེས་བྱས་བརྩེགས་པར་འགྱུར་བ་ཡིན། །
བཞི་ལ་གཅིག་དང་ལྔ་ལ་གཉིས། །དྲུག་ལ་སྦོམ་པོ་རྣམ་གསུམ་ཡིན། །བདུན་པའི་བསྡུམས་
བྱས་བརྟུལ་ཞུགས་ཅན། །དགེ་འདུན་གྱི་ནི་ལྷག་མ་འཐོབ། །ཅེས་ཆུང་མ་མ་ཡིན་པར་
བསྒྲགས་པའི་སྨན་བྱས་ན་སྦོམ་པོར་བཤད་པ་དང་འགལ་ཞེ་ན། སྦོམ་པོར་གསུངས་པ་དེ་
དག་གི་དགོངས་པ་བཙལ་བར་བྱ་ཞིང་། དགེ་འདུན་ལྷག་མ་བསྐྱེད་པར་གསུངས་པའི་ལུང་
རྣམ་འབྱེད་དང་། མདོ་རྩ་འགྲེལ་གཙོ་བོར་བཟུང་ངོ་། །ཆུང་མ་མ་ཡིན་པར་བསྒྲགས་པ་
ཉིད་ཀྱང་ངོ་ཞེས་དངོས་སུ་སྨོས་པ་དྲིལ་བསྒྲགས་ན་ལྟ་ཅི་སྨོས་ཞེས་ཤུགས་ཀྱིས་བསྟན་ཏོ། །
འོ་ན་མཐུན་པ་ཉམས་བྱེད་ཀྱི་འཐབ་ཚིག་དུ་ཡོད་ཅེ་ན། འཐབ་པ་ཉིད་ཀྱི་མདོ་ལ་
སོགས་པ་བདུན་གཞུང་ལས་དངོས་སུ་གསུངས་སོ། །འཐབ་ཚིག་བཅུ་གཉིས་ཀྱང་དོན་
གྱིས་འཐོབ་སྟེ། འཐབ་པ་ཉིད་ལ་མདོ་འོག་མ་གཉིས་ཡོད་པ་བཞིན་ནོ། །དུམ་པ་བཅད་པ་
ལ་སོགས་པ་ལྔ་ལ་ཡང་མདོ་འོག་གཉིས་གཉིས་ཡོད་དེ། འཐབ་ཚིག་དང་པོ་གཉིས་དང་རྒྱུ་
མཚན་མཚུངས་པའི་ཕྱིར་ཞེས་གསུངས་སོ། །མཐུན་པ་ཉམས་བྱེད་འཐབ་ཚིག་དེ་རྣམས་
ཀྱང་མཚོན་པ་ཙམ་ཡིན་ཏེ། ཊཱིཀ་ལས། གལ་ཏེ་ཕྲ་མ་ལ་སོགས་པས་མཛའ་བཅུགས་
ཉམས་པར་གྱུར་པ་དེ་ནི་མཐུན་པ་ཉིད་ཉམས་པ་ཡིན་ནོ་ཞེས་སོ། །སྲོག་དང་ལྡན་པ་ཕོ་མོ་
ཟུང་བདུན་གྱི་སྨྱན་བྱས་ན་དགེ་འདུན་ལྷག་མ་བདུན་འབྱུང་བ་ཉིད་དག་བཞིན་དུ་འཐབ་
ཚིག་བདུན་པོ་དེ་དག་བྱས་པ་བསྡུམས་བྱེད་ཅིང་མཐུན་པར་གྱུར་ན་དགེ་འདུན་ལྷག་མ་

བདུན་འབྱུང་ངོ༌། །དེ་ཡང་ཆུང་མ་དམན་པ་བཞི་པོ་གང་རུང་གཞིར་བྱས་ནས་འཐབ་ཚིག་
བདུན་བྱས་པ་ལ་སྨན་བྱས་ན་དགེ་འདུན་ལྷག་མ་བདུན་འབྱུང་ལ། ཆུང་མ་དམ་པ་གསུམ་
པོ་གང་རུང་གཞིར་བྱས་ནས་འཐབ་ཚིག་བདུན་བྱས་པ་ལ་སྨྱན་བྱས་ན་ལྷག་མ་བདུན་མི་
འབྱུང་ཡང་མཐར་ཐུག་གྲུབ་པའི་ལྟུང་བ་བདུན་བྱུང་སྟེ་ཉེས་བྱས་གསུམ་དང་སྦོམ་པོ་གཉིས་
དང་དགེ་འདུན་ལྷག་མ་གཉིས་སོ། །སྐབས་འདིར་ཁ་ཅིག་ན་རེ་འཐབ་ཚིག་བདུན་བྱས་པ་
ལ་སྨན་ལན་གཅིག་བྱས་ཏེ་འཕྲད་པ་ལ་ལྟུང་བ་བདུན་འབྱུང་སྟེ། འཐབ་ཚིག་ཐ་དད་པའི་
ཕྱིར་རོ། །དེའང་སྨན་ལན་གཅིག་བྱས་པ་ཡིན་པར་ཅིས་ཤེས་ན། ཊིཀ་ལས་རྗེས་སུ་བསྒྲུབ་
པ་གཅིག་ཁོ་ན་ཡིན་དུ་ཟིན་ཀྱང་འཐབ་ཚིག་ཐ་དད་ལ་ལྟུང་བ་ཐ་དད་པ་བཞིན་དུ་ཞེས་
བཤད་པས་ཤེས་སོ་ཞེས་ཟེར་རོ། །
དེ་དགག་པ་ལ་གཉིས་ཏེ། གནོད་བྱེད་བརྗོད་པ་དང༌། སྒྲུབ་བྱེད་གཞིག་པའོ། །
དང་པོ་ལ་གཞུང་གི་གནོད་བྱེད་ནི་སོ་སོ་ཐར་པའི་འགྲེལ་པ་ལུང་གི་རྣམ་བཤད་ལས་འདི་
རྣམས་ལན་བདུན་འཐབ་པ་ལས་ལན་བདུན་བསྡུམས་ན་ཞེས་སྨན་ལན་བདུན་བྱས་པ་
ཡིན་པར་བཤད་པ་དང་འགལ་ལོ། །རིགས་པས་ཀྱང་སྨན་ལན་གཅིག་བྱས་པས་ལྷག་མ་
བདུན་བསྐྱེད་པ་མི་འཐད་དོ། །དང་པོ་ནས་མཐུན་པ་མ་ཐོབ་པས་མི་མཐུན་པ་ཉིད་དུ་གནས་
པ་དང་། འཐབ་ཚིག་བདུན་གྱིས་མཐུན་པ་ཐོབ་པ་ལས་ཉམས་ཏེ་མི་མཐུན་པ་ཉིད་དུ་གནས་
པ་གཉིས། མི་མཐུན་པའི་ངོ་བོར་གནས་པ་ཙམ་དུ་ཁྱད་པར་མེད་པ་ལ། སྔ་མ་ལ་སྨན་ལན་
གཅིག་བྱས་པས་ལྷག་མ་གཅིག་འབྱུང་ལ། ཕྱི་མ་ལ་སྨྱན་ལན་གཅིག་བྱས་པས་ལྷག་མ་
བདུན་འབྱུང་བ་འགལ་བའི་ཕྱིར་རོ། ། །
གཉིས་པ་སྒྲུབ་བྱེད་གཞིག་པ་ནི། ཊིཀ་ལས། རྗེས་སུ་སྒྲུབ་པ་གཅིག་ཁོ་ན་ཡིན་དུ་
ཟིན་ཀྱང་ཞེས་པ་དེ་ལྡོག་མཚུངས་ཀྱི་གཅིག་ཡིན་པ་ལ་དགོངས་སོ་ཞེས་འཆད་དོ། །འཐབ་
ཚིག་ཐ་དད་པའི་ཕྱིར་ཞེས་ཁྱེད་ཀྱིས་སྒྲུབ་བྱེད་དུ་བཀོད་པ་དེ་མ་ངེས་པ་སྟེ། འཐབ་ཚིག་ཐ་

དད་ཀྱང་ལྷག་མ་ཐ་དད་བདུན་མི་བསྐྱེད་ན་ཅི་འགལ་ཏེ། དཔེར་ན་མ་བྱིན་ལེན་གྱི་ནོམ་ཉུག་
ཐ་དད་བྱས་ཀྱང་སྦོམ་པོ་གཅིག་གསུངས་པ་བཞིན་ནོ། །དེ་དག་ནི་སྲོག་དང་ལྡན་པ་ཉིད་
དག་བཞིན་ནོ་ཞེས་པའི་སྐབས་འདིར་ལྷག་མའི་ལྟུང་བ་བདུན་འབྱུང་བར་གསུངས་པ་ནི།
འཐབ་ཚིག་རེ་རེ་ལ་སྨྱན་ལན་རེ་རེ་བྱས་པ་ལ་དགོངས་ཏེ། ལུང་གི་རྣམ་བཤད་ལས་
གསུངས་པ་དེ་འཐད་ལྡན་དུ་བཟུང་ངོ༌། །ཆུང་མ་སྔ་མ་གསུམ་གྱི་དབང་དུ་བྱས་ན་ཊིཀ་ལས་
ཆུང་མ་དེ་དབང་བ་དེའི་དང་པོ་གསུམ་ལ་ནི་ཉེས་བྱས་ཞེས་སོ། །འོ་ན་རྡེའུ་གཏོར་བ་དང་ཆོ་
ག་བཏང་བའི་སྨྱན་བྱས་ན་ཅིར་འགྱུར་ན། སྔར་མི་ཉིད་ལ་ཞེས་སྦོམ་པོར་གསུངས་སོ། །
འཐབ་ཚིག་ཐ་མ་གཉིས་ལ་སྨྱན་བྱས་ན་ལྷག་མར་འགྱུར་ཏེ། ཆུང་མ་མ་ཡིན་པར་བསྒྲགས་
པ་ཉིད་ཀྱང་ངོ་ཞེས་སྔར་བཤད་ཟིན་ཏོ། །
དེ་རྣམས་ལ་ལྟུང་བ་ཆེ་ཆུང་རིམ་པ་གསུམ་དུ་འོང་བའི་རྒྱུ་མཚན་ནི། མཐུན་པ་
ཉམས་པའི་བྱེ་བྲག་གིས་ཏེ། རྣམ་འབྱེད་འགྲེལ་ལས། སྐྱེས་པ་དང་བུད་མེད་ལ་བཅུགས་
པ་གསུམ་ཡོད་པ་ལས། འཐབ་ཚིག་དང་པོ་གསུམ་བྱས་པ་ན་ཡིད་དུ་འོང་བ་ཙམ་རྒྱུན་ཆད་
པར་ཟད་ཀྱི་བཅུགས་པ་གཞན་གཉིས་མ་ཉམས་པའི་ཕྱིར། དེ་དག་གིས་བསྡུམས་བྱས་ན་
ཉེས་བྱས་སུ་འགྱུར་རོ། །རྡེའུ་གསུམ་གཏོར་བ་དང་ཆོ་ག་བཏང་བ་ནི་ཡིད་དུ་འོང་བ་དང་བྱ་
བ་གཅིག་པ་གཉིས་ཀ་རྒྱུན་ཆད་པའི་ཕྱིར། དེ་དག་ནི་བསྡུམས་བྱས་ན་སྦོམ་པོར་འགྱུར་རོ། །
ཆུང་མ་མ་ཡིན་པ་བསྒྲགས་པ་དང་དྲིལ་བསྒྲགས་པ་ན་ཡིད་དུ་འོང་བ་དང་བྱ་བ་གཅིག་པ་
དང་ཕྲད་པ་ལ་མངོན་པར་ཕྱོགས་པ་དང་གསུམ་པ་རྒྱུན་ཆད་པའི་ཕྱིར། དེ་དག་གིས་
བསྡུམས་བྱས་ན་དངོས་གཞི་རྫོགས་པར་འགྱུར་རོ་ཞེས་སོ། །ཅིའི་ཕྱིར་སྐྱེས་པ་འདི་དང་མི་
སྤྲད། སྐྱེས་པ་འདི་ཅིའི་ཕྱིར་གྱོས་པོའི་གན་དུ་ཕར་ལ་མི་འགྲོ་ཞེས་ཟེར་བ་དག་ཀྱང་ཉེས་
བྱས་སོ། །ཅིའི་ཕྱིར་བུད་མེད་འདི་མི་སྤྲད། བུད་མེད་འདི་ཅིའི་ཕྱིར་གྱོས་པོའི་གན་དུ་ཚུར་
ལ་མི་བཀྲི་ཞེས་ཟེར་བ་དག་ཀྱང་ཉེས་བྱས་སོ། །དེའི་ལུང་དགེ་སློང་ཕའི་རྣམ་འབྱེད་ལས་

ཉེས་བྱས་སུ་གསུངས་པ་བསྡུས་པའོ། །འདི་ལ་ལུང་དགེ་སློང་མའི་རྣམ་འབྱེད་ལས་སྦོམ་པོར་
བཤད་དེ། སྨྱན་བྱེད་པའི་ཀུན་སློང་མེད་པ་དང་ཡོད་པའི་ཁྱད་པར་གྱིས་ཉེས་བྱས་སུ་བཤད་
པ་དང་སྦོམ་པོར་བཤད་པ་དེ་དག་མི་འགལ་བར་སེམས་སོ། །ཉོས་པ་དང་ཞེས་པས་
འགྲེལ་ཆུང་ལས་བྲན་དུ་ཉོས་ཏེ་རིན་བྱིན་པ་ལས་བསྡུས་པའང་སྦོམ་པོའོ་ཞེས་སོ། །ཊིཀ་
ལས། ཉོས་པ་ནི་རིན་གྱིས་ཐོབ་པ་སྟེ་དེ་དག་གི་སྨྱན་བྱེད་པ་ཡང་སྦོམ་པོ་ཞེས་བཤད་དེ།
རིན་ཆས་ཉོས་ཟིན་པ་ཡང་ལུས་མ་ཕྲད་པའི་སྨྱན་བྱེད་ན་སྦོམ་པོའོ། །ཞེས་རིགས་སོ། །རིན་
ཆས་ཉོས་ཤིང་ལུས་ཀྱང་ཕྲད་ན་ནི། རིན་ཆས་ཉོས་པའི་ཆུང་མ་ལ་འཐབས་ཏེ་དགག་བྱ་
ཆེར་གྱུར་པ་ན་ཡང་། དེའི་སྨན་བྱས་པ་ལ་ཉེས་བྱས་ལས་མི་འབྱུང་སྟེ། དེའི་དང་པོ་གསུམ་
ལ་ནི་ཉེས་བྱས་ཞེས་གསུངས་པས་སོ། །མཐུན་པ་དང་ཞེས་པ་བདག་པོ་ཉིད་མ་ཡིན་པས་
མཛའ་ན་མོ་ཉིད་དུ་ལན་བཞི་ཕྲད་པས་མཐུན་པར་གྱུར་པའི་སྨྱན་བྱས་ན་སྦོམ་པོ་སྟེ། ཊཱི་
ཀས་ཁུངས་སུ་དྲངས་པའི་ལུང་ཞུ་བ་ལས་ལན་གྲངས་མང་པོ་ལས་ལྷག་པ་ལ་སྨྱན་བགྱིས་
ན་ཅིར་འགྱུར། སྦོམ་པོར་འགྱུར་རོ་ཞེས་གསུངས་སོ། །ལན་གྲངས་མང་པོ་ལས་ལྷག་པ་ནི་
ལན་གྲངས་བཞི་ཡན་ཆད་དེ། ཊིཀ་ལས། ལན་གྲངས་གསུམ་ལས་ལྷག་པ་ནི་བཞི་པ་སྟེ་
ཞེས་བཤད་པ་དང་། གསུམ་པ་ལ་མང་པོའི་སྒྲ་འཇུག་ཅིང་། གསུམ་ལས་ལྷག་པ་ནི་བཞི་
ཡན་ཆད་ཡིན་པའི་ཕྱིར་རོ། །གསུམ་ལ་མང་པོའི་སྒྲ་འཇུག་པར་ནི་བསྔོས་བསྒྱུར་གྱི་སྐབས་
ཀྱི་ལུང་རྣམ་འབྱེད་ལས་གསུངས་སོ། །
འོ་ན་ཞུ་འགྲེལ་དུ་ཁུངས་སུ་དྲངས་པའི་ལུང་ཞུ་བ་ལས་ནི། ལན་གསུམ་བརྙོགས་པ་
ལ་ཕྱིས་སྐྱེལ་ཅིང་ཕྱིར་བསྐྱེལ་བར་བགྱིད་ན་ཅིར་འགྱུར། སྦོམ་པོར་འགྱུར་རོ་ཞེས་བཤད་
པ་དང་འགལ་ཞེ་ན། ཕྲིན་སྐྱེལ་བ་ཙམ་ནི་སྦྱོར་བའི་སྦོམ་པོར་འགྱུར་བ་ལ་དགོངས་སོ་ཞེས་
བརྗོད་དོ། །འགྲེལ་ཆུང་ལས་ནི་ལན་གསུམ་ནི་སྔར་ཕྲད་ཟིན་ལན་བཞིའི་ཚེ་དགེ་སློང་གིས་
སྨན་བྱས་ཏེ་བསྡུས་པ་ནི་སྦོམ་པོའོ་ཞེས་སོ། །དེ་ནི་བཞི་པ་མན་ཆད་ལན་གསུམ་ཞུགས་པ་

མི་མཐུན་པ་ཉིད་དོ་ཞེས་གསུངས་པ་དང་འགལ་ལོ། །བདག་གི་སྨྱན་བྱེད་ན་དགེ་འདུན་ལྷག་
མ་མི་བསྐྱེད་པ་ནི། སྤྲད་པར་བྱ་བ་དེ་བདག་ལས་ཐ་དད་པ་ཞིག་དགོས་པ་ལས་དེ་མ་ཚང་
བའི་ཕྱིར་རོ། །བདག་གི་སྨྱན་བྱེད་པ་འདི་ལ་ནི་ཕྲིན་གསུམ་མི་ཚང་སྟེ། ཊཱིཀ་ལས། འདི་ལ་
ནི་ཕར་བསྐྱལ་བ་འབའ་ཞིག་ཡོད་ཀྱི་མནོས་པ་དང་ཚུར་བསྐྱལ་བ་ནི་མེད་དོ་ཞེས་སོ། །
སྐད་སྦྱར་བ་ཉིད་ནི་སྟོན་ནའོ་ཞེས་པ་ལ་སོགས་པ་མདོ་གསུམ་གྱི་སྐབས་སུ་འདི་ལ་སྨན་གྱི་
ལྷག་མ་མི་བསྐྱེད་པ་ནི་ཕྲིན་གསུམ་མ་ཚང་བའི་ཕྱིར་རོ། །མིང་ནས་སྨོས་ཏེ་བུད་མེད་ཆེ་གེ་
མོ་ཉོས་ཤིག་ཅེས་ཟེར་ན་སྦོམ་པོའོ། །མིང་ནས་མ་སྨོས་པར་བུད་མེད་ཉོས་ཤིག་ཅེས་ཟེར་
ན་ཉེས་བྱས་སོ་ཞེས་པ་འདི་གཉིས་ནི་སྦྱོར་བ་གསལ་མི་གསལ་གྱིས་ལྟུང་བ་ཆེ་ཆུང་དུ་གྱུར་
པ་འདྲ་བར་སྣང་ཡང་། དེ་ལྟ་མ་ཡིན་ཏེ། སྨན་བྱེད་པ་ལ་སྦྱོར་བ་གསལ་མི་གསལ་གཉིས་
དགག་བྱ་ཁྱད་པར་མེད་པའི་ཕྱིར་རོ་ཞེས་གསུངས་སོ། །
འདིར་སྨན་བྱེད་པའི་ཀུན་སློང་ཡོད་མེད་ཀྱིས་ལྟུང་བ་ཆེ་ཆུང་དུ་བཞག་སྟེ། སྨན་བྱེད་
པའི་ཀུན་སློང་ཡོད་ན་ཆུང་མའམ་བུད་མེད་ཆེ་གེ་མོ་ཞིག་ཉོས་ཤིག་ཅེས་ཟེར་ན་སྦོམ་པོའོ། །
སྨན་བྱེད་པའི་ཀུན་སློང་མེད་པར་བུད་མེད་ཉོས་ཤིག་ཅེས་ཟེར་ན་བསླབ་བྱའི་ཉེས་བྱས་སོ། །
རྙེད་མོད་ཅེས་པ་ཡང་ཉེས་བྱས་སོ། །དེའང་ལུང་ཞུ་བ་ཁ་ཅིག་ལས་སྐྱེས་པ་བུད་མེད་དང་
བར་བགྱིས་པ་ན། དགེ་སློང་དེར་འོངས་ནས་འདི་སྐད་ཅེས། རྙེད་མོད་ཅེས་མཆི་ན་ཅིར་
འགྱུར། སྦོམ་པོར་འགྱུར་རོ་ཞེས་བཤད་དོ། །ཊིཀ་ལས། དེ་ནི་ལུང་ཡི་གེ་ནོར་བ་འདྲ་སྟེ།
ཉེས་བྱས་སུ་རིགས་པར་སྣང་ནས། སློབ་དཔོན་གྱིས་ཉེས་བྱས་སོ་ཞེས་མདོར་བྱས་སོ་ཞེས་
བཤད་དོ། །འོན་ཀྱང་ལུང་ཡི་གེ་མ་ནོར་ཏེ། སྨན་བྱེད་པ་ལ་སྦྱོར་བ་གསལ་མི་གསལ་གཉིས་
དགག་བྱ་ལ་ཁྱད་པར་མེད་པས་ན། སྨྱན་བྱེད་པའི་ཀུན་སློང་ཡོད་ན་ལུང་ལས་སྦོམ་པོར་
གསུངས་པ་དེ་འཐད་ཅིང་། མདོ་རྩ་བར་ཉེས་བྱས་སུ་བསྟན་པ་ནི། སྨྱན་བྱེད་པའི་ཀུན་སློང་
མེད་པར་རྙེད་མོད་ཅེས་སྨྲས་ན་བསླབ་བྱའི་ཉེས་བྱས་བསྐྱེད་པ་ལ་དགོངས་སོ་ཞེས་བླ་མ་

རྣམས་གསུངས་སོ། །བྱིན་པ་ལས་དོར་བྱས་པ་ཞེས་པ་ལ་སོགས་པ་མདོ་གསུམ་གྱི་སྐབས་
སུ། འདི་གསུམ་ལ་སྨན་གྱི་ལྷག་མ་མི་བསྐྱེད་པ་ནི་ཕྲིན་གསུམ་མ་ཚང་པའི་ཕྱིར་རོ། །ད་ནི་
ཁང་པའི་ལྷག་མ་འཆད་དེ། སྤྱོད་ལམ་བཞིའི་སྣོད་མ་ཡིན་པ་ཉིད་ལ་ནི་ཞེས་པ་འདིའི་
སྐབས་སུ། དོན་རྣམ་པ་བཞི་སྟེ། སྐབས་ཀྱི་དོན་ལ་སྦྱར་བ་དང་། འདིས་མཚོན་ནས་གནས་
ལས་གྱུར་པའི་ལྟུང་བ་རྣམས་སྤྱིར་གཏན་ལ་དབབ་པ་དང་། ཞར་བྱུང་ནུབ་ལྷག་པར་ཉལ་
པའི་ས་ཐག་གི་ཚད་གཏན་ལ་དབབ་པ་དང༌། ཁང་པ་ཁང་ཆེན་གྱི་ཁྱད་པར་གཏན་ལ་
དབབ་པའོ། །དང་པོ་ནི། སྤྱོད་ལམ་བཞི་པོ་འགྲེང་འཆག་ཉལ་འདུག་བཞི་ཤོང་བའི་སྣོད་
མ་ཡིན་པས་བརྩིགས་པ་ཉིད་ལ་ནི་ཆོས་ཅན། འདི་ལ་ཁང་པ་ཁང་ཆེན་གྱི་བཅས་པ་ལས་
འདས་པའི་ཉེས་ལྟུང་བསྐྱེད་པ་མེད་དེ། འདི་ལ་ཁང་པ་ཁང་ཆེན་གྱི་ལྟུང་བར་མ་བཅས་
པའི་ཕྱིར་རོ། །
འོ་ན་ས་གཞི་ལ་སྲོག་ཆགས་ཕྲ་མོ་ཡོད་པའམ་གཞན་གྱི་ལམ་སྲང་དོག་པ་ཉིད་དུ་
བཅས་ལྡན་དགེ་སློང་གིས་སྤྱོད་ལམ་བཞིའི་སྣོད་མ་ཡིན་པའི་ཁང་པ་བརྩིགས་པ་ཆོས་ཅན།
བཅས་ལྡན་དགེ་སློང་གིས་ཁང་པ་བརྩིགས་པ་ལ་བརྟེན་པའི་ཉེས་སྐྱོན་ཡོད་པར་ཐལ།
བཅས་ལྡན་དགེ་སློང་གིས་ཁང་པ་བརྩིགས་པ་དེས་གཞན་ལ་གནོད་པའི་དགག་བྱ་ཡོད་
པའི་ཕྱིར་རོ་ཞེ་ན། ཁང་པ་བརྩིགས་པ་ལ་བརྟེན་ནས་སྐབས་འདིར་གཏོགས་ཀྱི་ཉེས་སྐྱོན་
ཡོད་པར་ཐལ་ཟེར་རམ། ཁང་པ་བརྩིགས་པ་ལ་བརྟེན་ནས་སྐབས་གཞན་དུ་གཏོགས་པ་
གཞན་ལ་གནོད་འཚེ་བྱེད་པའི་ཉེས་སྐྱོན་ཡོད་པར་ཐལ་ཟེར། དང་པོ་ལྟར་ན་ཁྱབ་པ་མེད་
ཅིང་། གཉིས་པ་ལྟར་ན་འདོད་པ་ཡིན་ཏེ། རབ་ཏུ་བྱུང་བས་གཞན་ལ་གནོད་འཚེ་བྱེད་པ་དེ་
སྐབས་གཞན་དུ་བཀག་པས་ཏེ། གཞན་ལ་མི་བདེ་བ་མི་བྱའོ་ཞེས་གསུངས་སོ། །
གཉིས་པ་ནི། གནས་ལས་གྱུར་པའི་ལྟུང་བ་རྣམས་ཀྱི་སྐབས་སུ་གནས་དེ་སྤྱོད་ལམ་
བཞིའི་སྣོད་མ་ཡིན་པ་ཉིད་ནི་ཅིར་འགྱུར་ཞེ་ན། ལྟུང་མེད་དུ་འགྱུར་བ་གསུམ་སྟེ། སྤྱོད་ལམ་

བཞིའི་སྣོད་མ་ཡིན་པ་བརྩིགས་པ་ལས་ཁང་པ་ཁང་ཆེན་གྱི་ལྟུང་བ་མི་བསྐྱེད་པར་བཤད་
ཟིན་ལ། དེ་དང་རྒྱུ་མཚན་མཚུངས་པའི་ཕྱིར་ན་རིམ་པ་ལྷག་པར་བརྩིགས་པ་ལ་ཡང་ལྟུང་
བ་མེད་དེ། ནུབ་གཅིག་ཏུ་ལྷག་པར་ཉལ་བ་སོགས་རིམ་པ་ལྷག་པར་བརྩིགས་པའི་སྐབས་
ལས་སྤྱོད་ལམ་བཞི་ཤོང་བའོ་ཞེས་གསུངས་ལ། དེའི་འགྲེལ་ཆུང་ལས། སྤྱོད་ལམ་བཞི་
ཤོང་མན་ཆད་ནི་ཉེས་མེད་ཅེས་བཤད་དོ། །དེ་གསུམ་ལས་གཞན་པའི་སྐབས་སུ་ནི།
གཙུག་ལག་ཁང་དུ་རྩྭ་དང་ལོ་མའི་གདིང་བ་མ་བསྡུས་པར་འགྲོ་བ་དང་། གཙུག་ལག་ཁང་
ནས་སྐྱོད་པ་ལ་སོགས་པ་དང་། གནས་གཅིག་ཏུ་ནུབ་ལྷག་པར་ཉལ་བ་ལ་སོགས་པ་སྟེ།
གནས་ལས་གྱུར་པ་ལྟུང་བ་རྣམས་ཀྱི་སྐབས་སུ་སྤྱིར་བཏང་བ་དང་། དམིགས་བསལ་
གཉིས་ལས། སྤྱིར་བཏང་ལ་སྤྱོད་ལམ་བཞི་མི་ཤོང་བའི་གནས་སུ་ནི། རང་རང་གི་ལྟུང་བ་
ན་སྨད་དུ་འགྱུར་ཏེ། ནུབ་ལྷག་པར་ཉལ་བ་ལ་སོགས་པ་ལ་ཤིང་ལྗོན་པའི་དྲུང་དང་རྩིག་
པའི་བར་དང་ཚང་ཚིང་གི་དྲུང་དག་ན་ཕྱེད་ཉིད་དོ་ཞེས་པ་དང་། འཐིབས་པོ་དང་བཅས་པ་
དག་ཏུ་བུད་མེད་དང་ལྷན་ཅིག་ཉལ་བ་ལ་ཡང་ངོ་ཞེས་མཚན་ཉིད་དང་མི་ལྡན་ན་ལྟུང་བ་ན་
སྨད་དུ་གསུངས་པའི་གནད་ཀྱིས་ཤེས་སོ། །ནུབ་ལྷག་པར་ཉལ་བའི་སྐབས་སུ་ཊི་ཀ་ལས་
དབེན་པར་ནི་ལྷན་ཅིག་ཉལ་ཡང་ཉེས་པར་མི་འགྱུར་རོ། །གཞིའི་ཉེས་མེད་དུ་བཤད་པའི་
གནད་ཀྱིས་ཀྱང་ངོ་། །རིགས་པས་ཀྱང་ལྟུང་བ་འདི་རྣམས་ནི་གནས་ལས་གྱུར་པ་ཡིན་ལ།
སྤྱོད་ལམ་བཞི་མི་ཤོང་ན་དེར་ནུབ་ཉལ་ལ་སོགས་པའི་ལྟུང་བ་དངོས་གཞི་རྫོགས་པར་མི་
བསྐྱེད་དེ། གནས་ཚད་དང་ལྡན་པའི་ཡན་ལག་མ་ཚང་བའི་ཕྱིར་རོ། །གལ་ཏེ་གནས་དོག་
པར་གཞན་དང་ལྷན་ཅིག་ཉལ་ན་ཆགས་པ་ལ་སོགས་པའི་དགག་བྱ་ཆེ་བ་ལ་ལྟུང་བ་ན་
སྨད་ལས་མི་སྐྱེད་ལ། གནས་ཡངས་པར་ནི་དགག་བྱ་དེ་དག་ཆུང་བ་ལ་ལྟུང་བ་དངོས་གཞི་
རྫོགས་པར་བསྐྱེད་པ་འགལ་ཏེ། སྤྱོད་ལམ་བཞིའི་སྣོད་མ་ཡིན་པ་ནུབ་ལྷག་པར་ཉལ་བ་
ལ་སོགས་པ་དེ་དག་ལ་ཆོས་ཅན། ལྟུང་བ་ན་སྨད་དུ་འགྱུར་བ་མི་འཐད་པར་ཐལ། དགག་

བྱ་ཆེ་བའི་ཕྱིར་རོ་ཞེ་ན། བྱ་བ་དེ་འབྲེལ་གྱི་དགག་བྱ་ཆེ་བའི་ཕྱིར་ཟེར་རམ། བཅས་པ་རྣམ་
འཇོག་གི་དགག་བྱ་ཆེ་བའི་ཕྱིར་ཟེར། དང་པོ་ལྟར་ན་ཁྱབ་པ་མ་གྲུབ་ཅིང་། གཉིས་པ་ལྟར་
ན་གཏན་ཚིགས་མ་གྲུབ་སྟེ། སྤྱོད་ལམ་བཞིའི་སྣོད་མ་ཡིན་པའི་ནང་དུ་ནུབ་ལྷག་པར་ཉལ་
བ་ལ་སོགས་པ་དེ་དག་བྱེད་པ་འབྱུང་རིང་བས་དགག་བྱ་གནས་སྐབས་ཀྱི་སྒོ་ནས་མི་
རྫོགས་པའི་ཕྱིར་རོ་ཞེས་གསུངས་སོ། །དམིགས་བསལ་ནི་སྤྱོད་ལམ་བཞི་མི་ཤོང་ཡང་མི་
གཉིས་ཉལ་དུ་ཤོང་ཙམ་གྱི་ཁང་བུར་བུད་མེད་དང་ལྷན་ཅིག་ཉལ་ན་ནི་ལྟུང་བ་རྫོགས་པར་
བསྐྱེད་དོ་ཞེས་རིགས་ཏེ་སྐབས་འདི་ཉིད་ཀྱི་དགག་བྱ་ཤིན་ཏུ་ཆེ་བའི་ཕྱིར་རོ། །མི་གསུམ་
ཤོང་ཙམ་གྱི་གནས་ཆུང་ངུར་འདུག་འགྲེང་གཉིས་ཀྱང་དེ་བཞིན་ནོ། །
འོ་ན་གནས་ལས་གྱུར་པའི་ལྟུང་བ་རྣམས་ཀྱི་སྐབས་སུ། སྤྱོད་ལམ་བཞི་ཤོང་ཙམ་གྱི་
གནས་ཉིད་ཡིན་ན་ཅིར་འགྱུར་ཞེ་ན། ཁང་པའི་ནི་སྦོམ་པོར་འགྱུར་གྱི་དངོས་གཞིར་མི་
འགྱུར་ཏེ། ཚད་ལས་ལྷག་པའི་ཡན་ལག་མ་ཚང་བའི་ཕྱིར་རོ། །ཁང་ཆེན་ལ་སོགས་པ་
གནས་ལས་གྱུར་པ་གཞན་རྣམས་ལ་ནི། གནས་ཚད་ལས་ལྷག་པ་ཡན་ལག་ཏུ་མི་དགོས་
པས། སྤྱོད་ལམ་བཞི་ཤོང་ཙམ་གྱི་གནས་ལས་ཀྱང་ཁང་ཆེན་ལ་སོགས་པ་གནས་ལས་གྱུར་
པ་རང་རང་གི་ལྟུང་བ་རྫོགས་པར་བསྐྱེད་དེ། ཡན་ལག་གཞན་ཚང་ནའོ། །
གསུམ་པ་ཞར་བྱུང་ནུབ་ལྷག་པར་ཉལ་བའི་ས་ཐག་གི་ཚད་གཏན་ལ་དབབ་པ་འདི་
ལ་གཉིས་ཏེ། ཉེས་པ་མེད་པའི་ས་ཐག་གི་ཚད་གཏན་ལ་དབབ་པ་དང་། དངོས་གཞི་
བསྐྱེད་པའི་ས་ཐག་གི་ཚད་གཏན་ལ་དབབ་པའོ། །དང་པོ་ནི། ནུབ་ལྷག་གི་སྐབས་ལས།
ཉེ་འཁོར་དང་བཅས་པ་ནས་གནས་ཁང་ཙམ་གྱི་ཕ་རོལ་ན་ཐ་དད་པར་གྱུར་ཅིང་གནས་པ་
ནི་མ་ཡིན་ནོ་ཞེས་པས་བསྟན་ཏོ། །གཞུང་དེའི་དོན་གཏན་ལ་དབབ་པ་ལ་གསུམ་ལས།
དང་པོ་གཞན་གྱི་ལུགས་བརྗོད་པ་ནི། ཁ་ཅིག་ན་རེ་དེ་ལ་ཁྲུ་ཕྱེད་དང་བཅོ་ལྔ་ཡོད་དེ། ཉེ་
འཁོར་དང་བཅས་ཞེས་པ་ནི་ཊཱི་ཀ་ལས་ཉེ་འཁོར་འདོམ་གང་ཙམ་དང་བཅས་ཞེས་བཤད་

པས་ཁྲུ་བཞིའོ། །གནས་ཁང་ཙམ་ཞེས་པ་ནི་གནས་ཁང་ཆུང་ཚད་བཟུང་སྟེ། སྤྱོད་ལམ་བཞི་
ཤོང་བ་ཙམ་མོ། །དེའང་འགྲེང་བ་མགོ་མ་བཏུད་པ་ཤོང་བའོ། །འགྲོ་བ་གོམ་པ་ཐ་མལ་པ་
གསུམ་དོར་བ་ཤོང་བ་སྟེ་ཁྲུ་ཕྱེད་དང་བཞིའོ། །ཉལ་བ་རྐང་བརྐྱང་ལག་བརྐྱང་ཤོང་བ་སྟེ་
ཕྱེད་དང་ལྔའོ། །འདུག་རྒྱང་སྐྱིལ་མོ་ཀྲུང་ཤོང་བ་སྟེ་ཁྲུ་གང་ངོ་། །དེའང་བསྙེན་པར་རྫོགས་
པ་དང་མ་རྫོགས་པ་གཉིས་ཀྱི་ཉལ་སའི་བར་གྱིས་ཐག་ཐད་ཀར་ཕན་ཚུན་དུ་བརྩི་བ་ནི།
འགྲེང་བའི་སྤྱོད་ལམ་ནི་དཔངས་སུ་ཡིན་པས་འདིར་མི་བརྩིའོ། །བར་དེར་གནས་ཁང་
ཙམ་དེ་དགའ་དགུར་ཤོང་དགོས་པས། ཞིང་ཤོང་བ་ཙམ་གྱིས་མི་ཆོག་གི་དཀྱུས་ཤོང་དགོས་
པས་ཉལ་བ་ན་རྐང་བརྐྱང་ལག་བརྐྱང་ཤོང་བ་སྟེ་ཁྲུ་ཕྱེད་དང་ལྔ་ཤོང་བའོ། །ཉལ་བ་དང་
འགྲོ་བའི་སྤྱོད་ལམ་ནི་རིང་ཤོས་ཀྱི་ཁོངས་སུ་ཐུང་ཤོས་བསྡུའོ། །ཉལ་བའི་སྤྱོད་ལམ་ཤོང་བ་
གནས་ལས་འགྲོ་བའི་སྤྱོད་ལམ་ཤོང་བ་དེ་གུད་དུ་མི་བརྩི་སྟེ། འགྲེལ་ཆུང་ལས། ཁང་བུའི་
ཆུར་གོམ་པ་གསུམ་འདོར་བའམ་ལུས་འཕྲེད་ན་ཤོང་བ་དང་ཞེས་ཐ་དད་པར་བརྟག་པའི་
དོན་དུ་གསུངས་པ་དང་། རིགས་པས་བརྟགས་ན་ཡང་གནས་ཁང་ཙམ་དེའི་ཞིང་ལ་ཁྲུ་གང་
ལས་མེད་པར་དཀྱུས་ལ་ཉལ་བའི་སྤྱོད་ལམ་དང་། འགྲོ་བའི་སྤྱོད་ལམ་གུད་དུ་བརྩིས་ན་
ཤིན་ཏུ་མི་རིགས་ཏེ། ཁང་པའི་ཞིང་དཀྱུས་ཧ་ཅང་མི་འཚམ་པ་ཉིད་དུ་ཡིད་ལ་སྣང་བའི་ཕྱིར་
རོ༑ །དེ་ལྟར་ན་གནས་ཁང་ཙམ་དེའི་ནང་གི་དཀྱུས་ལ་ཁྲུ་ཕྱེད་དང་ལྔ་ཤོང་བའོ། །སོ་སོ་
ཐར་པའི་འགྲེལ་པ་ལུང་གི་རྣམ་བཤད་ལས་རྩིག་ཞེང་གི་ཚད་ཁྲུ་གང་དུ་བཤད་པས།
གནས་ཁང་ཙམ་དེའི་རྩིག་ཞེང་ནི་ཁྲུ་གང་སྟེ། ཕྱོགས་གཉིས་ཀྱི་རྩིག་ཞེང་གཉིས་ཡོད་པས།
གནས་ཁང་ཙམ་ལ་ཁྲུ་ཕྱེད་དང་བདུན་ནོ། །གནས་དེའི་ཉེ་འཁོར་ལ་ཚད་ཇི་ཙམ་བརྩི་ན།
གནས་ཁང་དེ་ལ་དགེ་སློང་ངོས་ཀྱི་ཉེ་འཁོར་གཞུང་ནས་བཤད་བྱུང་བས། བསྙེན་པར་མ་
རྫོགས་པ་ངོས་ཀྱི་ཉེ་འཁོར་ཡང་ཡོད་པར་གྲུབ་སྟེ། རྒྱུ་མཚན་མཚུངས་པའི་ཕྱིར་རོ། །
གཞན་དུ་ན་བསྙེན་པར་མ་རྫོགས་པ་ངོས་ཀྱི་ཉེ་འཁོར་མེས་ཚིག་གམ་ཆུས་ཁྱེར་རམ།

རུལ་བར་གྱུར་ཏམ་ཅི། དེས་ན་ཕྱོགས་གཉིས་ཀའི་ཉེ་འཁོར་བརྩིས་པས་ཁྲུ་བཞི་ལན་གཉིས་
དང་གནས་ཁང་ཙམ་ལ་ཁྲུ་ཕྱེད་དང་བདུན་ཏེ། ཁྲུ་ཕྱེད་དང་བཅོ་ལྔས་བར་དུ་བཅད་ན་ནུབ་
ལྷག་གི་ཉེས་པ་མེད་པ་ཡིན་ནོ་ཞེས་འཆད་དོ། །དེ་ལ་ཁ་ཅིག་ན་རེ་གཞན་དེ་ལྟར་ཡིན་ཡང་།
སྐབས་འདིར་བསྙེན་པར་མ་རྫོགས་པ་ངོས་ཀྱི་ཉེ་འཁོར་བརྩི་བ་མི་འཐད་དེ། གནས་ཁང་
ཙམ་ཞེས་ཙམ་ལྷག་པ་འགོག་པའི་སྒྲ་ཉིད་དུ་གསུངས་པའི་གཞུང་དང་འགལ་ཏེ། ཁྱེད་ལྟར་
ན་ཉེ་འཁོར་དང་བཅས་པ་ནས་གནས་ཁང་དང་དེའི་ཡང་ཉེ་འཁོར་གྱི་ཕ་རོལ་ན་ཐ་དད་པར་
གྱུར་ཅིང་གནས་པ་ནི་མ་ཡིན་ནོ་ཞེས་གསུང་པར་རིགས་པ་ལས། གནས་ཁང་ཙམ་གྱི་ཕ་
རོལ་ན་ཐ་དད་པར་གྱུར་ཅིང་གནས་པ་ནི་མ་ཡིན་ནོ་ཞེས་གསུངས་པ་དང་འགལ་ལོ། །དེ་
ལྟར་ན་ཁྲུ་ཕྱེད་དང་བཅོ་ལྔ་པོ་དེ་ལ་བསྙེན་པར་མ་རྫོགས་པ་ངོས་ཀྱི་ཉེ་འཁོར་ཁྲུ་བཞི་ཕྲི་
བས། ཁྲུ་ཕྱེད་དང་བཅུ་གཅིག་གི་བར་དུ་བཅད་ན་ནུབ་ལྷག་གི་ཉེས་པ་མེད་པ་ཡིན་ནོ་ཞེས་
འཆད་དོ། ། །
གཉིས་པ་རང་གི་ལུགས་གཞག་པ་ནི། ཁྲུ་ཕྱེད་དང་བཅུ་གཅིག་པོ་དེ་ལ་རྩིག་ཞེང་ཁྲུ་
དོ་ཁྲི་བ་སྟེ། རྡུལ་ཁྲུ་ནས་བརྩིས་པའི་ཁྲུ་ཕྱེད་དང་དགུས་བར་དུ་བཅད་ན་ནུབ་ལྷག་གི་ཉེས་
པ་མི་འབྱུང་སྟེ། རྩིག་ཞིང་ཁྲུ་དོ་བརྩི་མི་དགོས་པར་གང་གིས་གྲུབ་ན། རེ་ཁྱིམ་མམ་ཀོ་ཁྱིམ་
གྱིས་བར་དུ་ཆོད་ན་ཡང་། གནས་ཁང་ཙམ་གྱིས་བར་དུ་ཆོད་པ་ཡིན་པར་གྲུབ་བོ། །དཔལ་
མར་མེ་མཛད་ཡེ་ཤེས་ཀྱི་ཞལ་སྔ་ནས་ཀྱང་། ཐམས་ཅད་ཡོད་སྨྲའི་ལུགས་ཀྱིས་ཁྲུ་ཕྱེད་དང་
དགུས་བར་དུ་ཆོད་ན་ནུབ་ལྷག་གི་ཉེས་པ་མེད་པ་ཡིན་གསུང་བ་དང་ཡང་མཐུན་ནོ། །
གསུམ་པ་རྩོད་པ་སྤང་བ་ནི་དགེ་སློང་དང་བསྙེན་པར་མ་རྫོགས་པ་ལ་གནས་ཁང་
ཙམ་གྱིས་ཐག་གིས་བར་དུ་བཅད་པ་དེ་ཆོས་ཅན། ས་ཐག་གི་དབང་གིས་ནུབ་ལྷག་པར་
ཉལ་བའི་ཉེས་མེད་པ་མ་ཡིན་པར་ཐལ། ཉེ་འཁོར་དང་བཅས་པའི་གནས་ཁང་ཙམ་གྱིས་
བར་དུ་བཅད་པ་མ་ཡིན་པའི་ཕྱིར་རོ། །ཁྱབ་པ་མ་གྲུབ་ན། ཉེ་འཁོར་དང་བཅས་པ་དགོས་

པ་ཉམས་སོ། །འདོད་ན་འགྲེལ་ཆུང་ལས། ཁང་མོ་ཆེ་ཞིག་ན་བདག་ཉལ་བ་ནས་བདག་གི་
གནས་ཁང་གཅིག་ཙམ་གྱིས་སས་བར་དུ་བཅད་དེ། དེ་ཕན་ཆད་དགེ་ཚུལ་བསྙལ་བ་ན་
ཉེས་པ་མེད་ཅེས་བཤད་དོ་ཞེ་ན། ཉེ་འཁོར་དང་བཅས་པ་ནས་བདག་གིས་གནས་ཁང་
གཅིག་ཙམ་གྱི་སས་བར་དུ་བཅད་དེ་ཞེས་དགོངས་པའོ། །གཉིས་པ་དངོས་གཞི་བསྐྱེད་
པའི་ས་ཐག་གི་ཚད་གཏན་ལ་དབབ་པ་ནི། གངས་ཅན་ལྗོངས་ཀྱི་འདུལ་འཛིན་སྔ་རབས་
པ་རྣམས་གསུང་མཐུན་པར་འདི་སྐད་དུ། དགེ་སློང་དང་བསྙེན་པར་མ་རྫོགས་པ་ལ་འདོམ་
གང་གིས་ནི་བར་དུ་ཆོད་ཅིང་ཉེས་མེད་ས་ཐག་གིས་མ་ཆོད་པའི་ནང་ཁོངས་སུ་ཉལ་ན་ཉེས་
བྱས་སུ་འགྱུར་ལ། ནུབ་ལྷག་གི་ལྟུང་བ་དངོས་གཞི་བསྐྱེད་པ་ལ་ནི་དེ་གཉིས་འདོམ་གང་གི་
ནང་ཁོངས་སུ་ཉལ་བ་ཡན་ལག་ཏུ་དགོས་ཏེ། འགྲེལ་ཆུང་ལས། ཐང་གཡེལ་འདོམ་གང་
ཚུན་ཆད་ཉལ་ན་ཉེས་བྱས་ཞེས་བཤད་པས། གནས་ཁང་དུ་འདོམ་གང་ཚུན་ཆད་དུ་ཉལ་ན་
ལྟུང་བྱེད་ཅེས་གྲུབ་བོ་ཞེས་འཆད་དོ། །
དེ་དགག་པ་ལ་གཉིས་ལས་དང་པོ་སྒྲུབ་བྱེད་གཞིག་པ་ནི། འགྲེལ་ཆུང་ལས་བཤད་
པ་དེ་ནི། གཞན་གནས་མ་ཡིན་པ་ཉིད་ལ་ནི་ན་སྨད་དོ་ཞེས་པའི་བཤད་པ་ཡིན་ཏེ། གཡེ་
ཐང་ཀའི་སྟེང་ན་ཡོད་པའི་ཁང་བུ་སྒོ་མ་བཅད་པའི་ནང་ན་དགེ་སློང་ཉལ་ཏེ། ཁང་བུ་དེའི་
ཉེ་འཁོར་སྒོ་དྲུང་ཐང་ངམ་གཡེལ་འདོམ་གང་ཚུན་ཆད་དུ་དགེ་ཚུལ་ཉལ་ན་དགེ་སློང་ལ་
ཉེས་བྱས་བསྐྱེད་ཅེས་བསྟན་པ་དེ། འགྲེལ་ཆུང་ཉིད་ལས་དོན་དེ་ལྟར་བཤད་དོ། །སྐབས་
འདིར་འགྲེལ་ཆུང་ལས་འདོམ་གང་ཚུན་ཆད་དུ་ཞེས་སྨོས་པའི་རྒྱུ་མཚན་ནི། ཉེ་འཁོར་ནི་ཁོ་
ར་ཁོར་ཡུག་ཏུ་འདོམ་རེ་རེ་ཡིན་པས། འདོམ་གང་བས་ས་ཐག་རིང་བ་ནི་གནས་དེའི་ཉེ་
འཁོར་མ་ཡིན་ཏེ། དེར་དགེ་ཚུལ་ཉལ་ཡང་དགེ་སློང་ལ་ཉེས་པར་མི་འགྱུར་བས་སོ། །
འགྲེལ་ཆུང་ལས་རེ་མ་ཆས་བསྐོར་བའི་ནང་ན་ཉལ་ན་འདོམ་གང་ཕན་ཆད་དུ་ཉལ་བ་ནི་
ཉེས་པ་མེད་ཅེས་བཤད་དོ། ། །

གཉིས་པ་གནོད་བྱེད་བརྗོད་པ་ནི་ཁང་པ་གསུམ་བརྒྱུད་འདབ་ཆགས་སུ་འབྲེལ་བ་
ནས་གཅིག་ཏུ་རྒྱུ་ཞིང་། བར་ན་གནས་གཞན་ཡོད་པའི་གནས་ཁང་གཡས་གཡོན་གཉིས་
པོ་རེ་རེ་ན་དགེ་སློང་དང་དགེ་ཚུལ་ཉལ་བ་ཆོས་ཅན། ནུབ་ལྷག་པར་ཉལ་བའི་ལྟུང་བྱེད་
བསྐྱེད་པར་ཁེགས་པར་ཐལ། ནུབ་ལྷག་པར་ཉལ་བའི་ཡུལ་རྟེན་གཉིས་ལ་འདོམ་གང་
གིས་བར་དུ་ཆོད་པའི་ཕྱིར་རོ། །འདོད་ན་ནང་གཅིག་ཏུ་རྒྱུ་ཞིང་བར་ན་གནས་གཞན་མེད་
པ་མ་ཡིན་པ་ཉིད་ལ་ནི་གཡོགས་པ་ཐམས་ཅད་གཅིག་པ་ཉིད་དེ་ཞེས་པ་དང་། དེའི་ཊིཀ་
ལས། གནས་གཞན་འགའ་ཞིག་ན་བསྙེན་པར་མ་རྫོགས་པ་དང་ལྷན་ཅིག་ཉལ་བར་བྱེད་
ན་དངོས་གཞིར་འགྱུར་བའང་ཡོད་དོ་ཞེས་བཤད་དོ། །བསྙེན་པར་རྫོགས་པ་དང་མ་
རྫོགས་པ་ལ་འདོམ་གང་གིས་བར་དུ་ཆོད་ཀྱང་། ཉེ་འཁོར་དང་བཅས་ནས་གནས་ཁང་
ཙམ་གྱིས་ཐག་གིས་བར་དུ་མ་ཆོད་པའི་གནས་གཅིག་ཏུ་ཉལ་བ་ཆོས་ཅན། ཐལ་རྟགས་སྔ་
མ་བཞིན་ནོ། །འདོད་ན་བསྙེན་པར་མ་རྫོགས་པ་དང་ལྷན་ཅིག་ཏུ་གནས་གཅིག་ཏུ་མཚན་
མོ་གསུམ་པ་ལ་ཉལ་ནའོ་ཞེས་གསུངས་སོ། །དེས་ན་འདོམ་གང་གིས་བར་དུ་ཆོད་ཀྱང་།
ཁྲུ་ཕྱེད་དང་དགུས་བར་དུ་མ་ཆོད་ན་ནུབ་ལྷག་པར་ཉལ་བའི་ལྟུང་བ་དངོས་གཞི་བསྐྱེད་དོ་
ཞེས་བཟུང་བར་བྱའོ། །
བཞི་པ་ཁང་པ་ཁང་ཆེན་གྱི་ཁྱད་པར་གཏན་ལ་དབབ་པ་ལ་གཉིས་ཏེ། དགོས་པའི་
དོན་དང་ཁྱད་པར་དངོས་ཀྱི་དོན་ཏོ། །དང་པོ་ནི། ཁང་པ་ཡིན་ནམ་ཁང་ཆེན་ཡིན་ཤེས་པ་
ལ་བརྟེན་ནས། དེ་གཉིས་རང་རང་གི་གནང་བ་བྱིན་པས། གནང་བ་ཆགས་ཤིང་ལྟུང་བ་
ཁེགས་པ་དང་། དེ་གཉིས་ཀྱི་ལྟུང་བ་གང་བྱུང་ཤེས་ཤིང་། ལྟུང་བ་རང་རང་གི་ཕྱིར་བཅོས་
བྱས་པས། དག་པའི་ཕན་ཡོན་ཐོབ་པའོ། །
གཉིས་པ་ཁྱད་པར་དངོས་ཀྱི་དོན་ལ་གསུམ་ལས། དང་པོ་གཞན་ལུགས་དགག་པ་
ནི༑ ཁ་ཅིག་ན་རེ། ཁང་པ་དང་ཁང་ཆེན་གྱི་ཁྱད་པར་ནི་གཅིག་དོན་དང་ཚོགས་དོན་ཡིན་ཏེ།

གཅིག་གི་དོན་དུའོ། །ཚོགས་ཀྱི་དོན་དུའོ། །ཞེས་བཤད་པས་སོ་ཞེས་ཟེར་རོ། །དེ་དགག་
པ་ལ་གཉིས་ལས། དང་པོ་གནོད་བྱེད་བརྗོད་པ་ནི། སངས་རྒྱས་ཞལ་བཞུགས་པའི་ཚེ་ན།
བཅོམ་ལྡན་འདས་ཁོ་ན་བཞུགས་པའི་དོན་དུ་བཞུགས་གནས་བརྩིགས་ན་གནས་དེ་ཆོས་
ཅན། ཁང་ཆེན་མ་ཡིན་པར་ཐལ། བཞིར་ལོངས་དོན་དུ་བརྩིགས་པ་མ་ཡིན་པའི་ཕྱིར་རོ། །
འདོད་ན་ལུང་རྣམ་འབྱེད་ལས་ཁང་ཆེན་ཞེས་བྱ་བ་ནི་སྦྱིན་པར་བྱ་བ་ཆེན་པོ་ཡིན་གྱི་ཚད་
ཀྱིས་ཆེ་བ་ནི་མ་ཡིན་ནོ་ཞེས་གསུངས་པ་དང་། འོད་ལྡན་ལས། ཁང་པ་དང་ལྷ་ཁང་དུ་
གཏོགས་པ་དག་སྟེ། ཞེས་ཁང་ཆེན་ལ་ལྷ་ཁང་ཞེས་བཤད་ཅིང་སངས་རྒྱས་ནི་རྣམ་པར་
དག་པའི་ལྷ་ཡིན་ལ། ལྷ་དེའི་བཞུགས་གནས་ནི་ལྷ་ཁང་ཡིན་པས་ཁང་ཆེན་ཡིན་པར་གྲུབ་
བོ༑ །སྡིག་བྱེད་ཁང་པ་བཞིའི་དོན་དུ་དགེ་སློང་གིས་ཁང་པ་བརྩིགས་ན་ཁང་པ་དེ་ཆོས་ཅན།།
ཁང་ཆེན་ཡིན་པར་ཐལ། བཞིར་ལོངས་ཚོགས་དོན་དུ་བརྩིགས་པའི་གནས་ཡིན་པའི་ཕྱིར་
རོ༑ །ཁྱབ་པ་ཁས་བླངས་སོ། །འདོད་ན་ལུང་རྣམ་འབྱེད་ལས་ཁང་ཆེན་དེ་སྦྱིན་པར་བྱ་བའི་
ཆོས་ཀྱིས་ཆེ་བ་ཡིན་པར་གསུངས་པ་དང་འགལ་ལོ། །གཞན་ཡང་གཉིས་ཁོ་ནའམ་གསུམ་
ཁོ་ནའི་དོན་དུ་གནས་བརྩིགས་པ་དེ་ཆོས་ཅན། ཁང་པ་དང་ཁང་ཆེན་གང་ཡང་མ་ཡིན་པར་
ཐལ། གཅིག་དོན་དང་། ཚོགས་དོན་གང་ཡང་མེད་པའི་ཕྱིར་རོ། །འདོད་ན་ཞུ་བའི་སྐབས་
ལས། དུ་མའི་དོན་དུའོ་ཞེས་ཁང་པའམ་ཁང་ཆེན་གྱི་སྦོམ་པོ་བསྐྱེད་པར་གསུངས་སོ། །
གཉིས་པ་སྒྲུབ་བྱེད་གཞིག་པ་ནི་གཅིག་གི་དོན་དུའོ་ཚོགས་ཀྱི་དོན་དུའོ་ཞེས་པ་དེ།
རང་རང་གི་དངོས་གཞི་བསྐྱེད་པའི་ཡན་ལག་ཡིན་པར་བསྟན་པ་ཡིན་གྱི། རང་གི་ངོ་བོའི་
ཁྱད་པར་བསྟན་པ་མ་ཡིན་ཏེ། ཁང་པའི་ལྷག་མ་བསྐྱེད་པ་ལ་བཙལ་བ་དང་ཚད་ལས་ལྷག་
པ་གཉིས་ཡན་ལག་ཏུ་དགོས་ཀྱང་། དེ་གཉིས་ནི་ཁང་ཆེན་གྱི་ལྷག་མའི་ཡན་ལག་ཏུ་མི་
དགོས་པ་བཞིན་ནོ། །རྒྱུ་ཡན་ལག་གི་ཁྱད་པར་དེ་ཉིད་ཀྱིས་ངོ་བོའི་ཁྱད་པར་དུ་ཡང་འགྱུར་
རོ་ཞེ་ན། མ་ཡིན་ཏེ། དཔེར་ན་དངོས་པོ་འདི་བུ་རམ་དང་སྦྲང་རྩི་གང་ཡིན་མ་ཤེས་པ་ན།

རྒྱུ་མེ་ཏོག་ཡན་ལག་ཏུ་དགོས་པ་དེ་སྦྲང་རྩི་ཡིན་ལ། རྒྱུ་བུར་ཤིང་ཡན་ལག་ཏུ་དགོས་པ་དེ་
བུ་རམ་ཡིན་ཞེས་བརྗོད་པས་ངོ་བོའི་ཁྱད་པར་མ་བསྟན་པ་བཞིན་ནོ། །ཡང་ཁ་ཅིག་ན་རེ་
དཀོན་མཆོག་གཞན་གཉིས་ཀྱི་དོན་དུ་བྱེད་པའི་གནས་དེ་ཁང་ཆེན་ཡིན་ལ། གང་ཟག་གི་
དོན་དུ་བྱེད་པའི་གནས་དང་དགེ་འདུན་གྱི་དོན་དུ་བྱེད་པ་ཚང་མང་ལྟ་བུ་ནི་ཁང་པ་ཡིན་ཏེ།
ཞུ་བ་ལས། གཙུག་ལག་ཁང་ཆེན་པོ་ལས་གཞན་པ་དགེ་འདུན་གྱི་དངོས་པོ་ཞིག་བརྩིགས་
ཏེ༑ རིམ་པ་གཉིས་སམ་གསུམ་ལས་ལྷག་པ་བརྩིགས་ན་ཅིར་འགྱུར་ཉེས་བྱས་སོ་ཞེས་
གསུངས་པས་ཤེས་ཏེ། དགེ་འདུན་གྱི་ཆེད་ཀྱི་གནས་དེ་ལ་ལུང་ལས་གཙུག་ལག་ཁང་ཆེན་
པོ་ལས་གཞན་ཞེས་གསུངས་པའི་ཕྱིར་དང་། གནས་དེ་གཙུག་ལག་ཁང་ཡིན་ན་རིམ་པ་
གསུམ་ལས་ལྷག་པར་བརྩིགས་ན་ལྟུང་བྱེད་བསྐྱེད་དགོས་པ་ལས། ཉེས་བྱས་སུ་གསུངས་
པས་དགེ་འདུན་གྱི་ཚད་ཀྱི་གནས་དེ་ཁང་ཆེན་མ་ཡིན་པར་ངེས་ཤེས་སོ་ཞེས་ཟེར་རོ། །དེ་
ནི་མ་ཡིན་ཏེ། ཚང་མང་ལྟ་བུ་དགེ་འདུན་སྤྱིའི་ཆེད་ཀྱི་གནས་དེ་ཁང་ཆེན་མ་ཡིན་ན་ཞུ་
འགྲེལ་ལས་དགེ་འདུན་གྱི་དོན་ཉིད་དུ་གཙུག་ལག་ཁང་བྱེད་པ་ལ་གཙུག་ལག་ཁང་གི་
དགེ་འདུན་ལྷག་མ་གསུངས་པའི་ཕྱིར་ཞེས་བཤད་པ་དང་འགལ་ལོ། །ལུང་རྣམ་འབྱེད་
ལས། ཁང་ཆེན་དེ་སྦྱིན་པར་བྱ་བའི་ཆོས་ཀྱིས་ཆེ་བ་ཡིན་པར་གསུངས་པ་དང་འགལ་ལོ། །
གཞན་ཡང་ཁང་པའི་ཚད་ནི་ནང་ལ་ཁྲུ་བཅོ་བརྒྱད་ལས་ལྷག་པ་མ་གནང་བ་དགེ་
འདུན་སྟོང་གི་འདུ་ཁང་ཚང་མང་ཁྲུ་བཅོ་བརྒྱད་ལས་མ་གནང་ན་འགལ་བའི་སྐྱོན་དུ་འགྱུར་
རོ༑ །དགེ་འདུན་སྤྱིའི་ཆེད་དུ་དགེ་འདུན་གྱིས་ཚང་མང་ལྟ་བུ་བརྩིགས་པ་དེ་ཆོས་ཅན། དགེ་
འདུན་ལ་འདོད་ཆེས་ཀྱི་དགག་བྱ་ཡོད་པར་ཐལ། དགེ་འདུན་གྱི་ཆེད་དུ་བརྩིག་པ་དེ་ཁང་
པ་ཡིན་ཞིང་ཁང་པ་བརྩིགས་པའི་དགག་བྱ་འདོད་ཆེས་ཡིན་པའི་ཕྱིར་རོ། །རྟགས་ཟུར་སྔ་
མ་ཁས་བླངས་པས་གྲུབ་ཅིང་། རྟགས་ཟུར་ཕྱི་མ་ནི་ས་གཞི་དང་ཡོ་བྱད་བཙལ་བ་ཡན་
ལག་ཏུ་དགོས་པར་གསུངས་པས་གྲུབ་བོ། །འདོད་ན་དགེ་འདུན་གྱི་ཆེད་དུ་འབུན་བསྐྱེད་

དང་ཉོ་ཚོང་གནང་ཞིང་ལུང་ཕྲན་ཚེག་ལས་དགེ་འདུན་ལ་ལོངས་སྤྱོད་དང་ལོངས་སྤྱོད་ཀྱི་
མཆོག་རྣམས་གནང་གི་གང་ཟག་ལ་ནི་མ་ཡིན་ནོ་ཞེས་གསུངས་པ་དང་འགལ་ལོ་ཞེས་བླ་
མ་རྣམས་གསུངས་སོ། །དགེ་འདུན་གྱི་ཆེད་དུ་གནས་བརྩིགས་པ་དེ་ཆོས་ཅན། དེའི་ཆ་
ནས་ཕ་གུ་རིམ་པ་གསུམ་ལས་ལྷག་པར་བརྩིགས་པའི་ལྟུང་བྱེད་བསྐྱེད་པ་ཁེགས་པར་
ཐལ། གང་བརྩིགས་པའི་གནས་དེ་ཁང་ཆེན་མ་ཡིན་པའི་ཕྱིར་རོ། །རྟགས་ཁས་བླངས་སོ། །
ཁྱབ་པ་ནི། གཙུག་ལག་ཁང་ནི་བྱེད་པ་པོ་ཉིད་དོ་ཞེས་པས་གྲུབ་བོ། །འདོད་ན་ཞུ་བ་ཉུང་
ཤོས་ལས་གཙུག་ལག་ཁང་ཆེན་པོ་ལས། གཞན་པ་དགེ་འདུན་གྱི་དངོས་པོ་ཞིག་བརྩིགས་
ཏེ། རིམ་པ་གཉིས་སམ་གསུམ་ལས་ལྷག་པར་བརྩིགས་ན་ཅིར་འགྱུར། ལྟུང་བྱེད་དོ་ཞེས་
གསུངས་སོ། །དེའི་གཙུག་ལག་ཁང་ཆེན་པོ་ལས་གཞན་ཞེས་པ་དེས། དཀོན་མཆོག་
གཞན་གཉིས་ཀྱི་ཆེད་དུ་བྱེད་པའི་གཙུག་ལག་ཁང་ཆེན་པོ་ལས་གཞན་ཞེས་བསྟན་པ་ཡིན་
གྱི། དགེ་འདུན་གྱི་གཙུག་ལག་ཁང་ཆེན་པོ་ལས་གཞན་ཞེས་བསྟན་པ་ནི་མ་ཡིན་ནོ། །དགེ་
འདུན་གྱི་ཆེད་དུ་བརྩིག་པ་ནི་ལུང་ཞུ་བ་མང་ཤོས་ལས་རིམ་པ་ལྷག་པར་བརྩིགས་ན་ཉེས་
བྱས་སུ་གསུངས་པ་ནི་སྦྱོར་བའི་གནས་སྐབས་ན་ཉེས་བྱས་བསྐྱེད་པ་ལ་དགོངས་སོ་ཞེས་
བརྗོད་དོ། །
གཉིས་པ་རང་ལུགས་བཞག་པ་ནི། ཆེད་དུ་བྱ་བ་ཁྱིམ་པའམ་རབ་བྱུང་གང་ཟག་གི་
དོན་དུ་བྱེད་པའི་གནས་ནི་ཁང་པ་ཡིན་ལ། ཆེད་དུ་བྱ་བ་དཀོན་མཆོག་གསུམ་གང་གི་དོན་
དུ་བརྩིགས་པར་བྱེད་ནའང་གནས་དེ་ཁང་ཆེན་ཡིན་ཏེ། ལུང་རྣམ་འབྱེད་ལས། ཁང་ཆེན་
ནི་སྦྱིན་པར་བྱ་བའི་ཆོས་ཀྱི་ཆེ་བ་ཡིན་པར་གསུངས་པས་གྲུབ་བོ། །ཁྱད་པར་དུ་སངས་
རྒྱས་ཀྱི་ཆེད་དུ་བྱེད་པའི་གནས་དེ་ཁང་ཆེན་ཡིན་པར་གང་གིས་གྲུབ་ན། འོད་ལྡན་ལས།
ཁང་པ་དང་ལྷ་ཁང་དུ་གཏོགས་པ་དག་སྟེ་ཞེས་ཁང་ཆེན་ལ་ལྷ་ཁང་ཞེས་བཤད་པས་གྲུབ་
སྟེ༑ སངས་རྒྱས་ནི་རྣམ་པར་དག་པའི་ལྷ་ཡིན་ལ། ལྷ་དེའི་བཞུགས་གནས་ནི་ལྷ་ཁང་ཡིན་

པའི་ཕྱིར་རོ། །ཆོས་ཀྱི་ཆེད་དུ་བྱ་བའི་གནས་དེ་ཁང་ཆེན་ཡིན་པར་གང་གིས་གྲུབ་ན་འདི་
ཉིད་ལས་གཙུག་ལག་ཁང་གི་དགེ་འདུན་ལྷག་མ་ཞེས་གསུངས་པས་གྲུབ་སྟེ། ལུང་གི་ཆོས་
དང་གཙུག་ལག་ནི་མིང་གི་རྣམ་གྲངས་ཡིན་པའི་ཕྱིར་རོ། །དགེ་འདུན་གྱི་ཆེད་དུ་བྱས་པའི་
གནས་དེ་ཁང་ཆེན་ཡིན་པར་གང་གིས་གྲུབ་ན། རིམ་པ་ལྷག་པར་བརྩིག་པའི་ལྟུང་བྱེད་
བསྐྱེད་པ་ལ། གཙུག་ལག་ཁང་ནི་བྱེད་པ་པོ་ཉིད་དོ་ཞེས་གསུངས་ལ། དགེ་འདུན་གྱི་ཆེད་
དུ་གནས་བརྩིག་པ་ལ་རིམ་པ་གསུམ་ལས་ལྷག་པའི་ལྟུང་བྱེད་བསྐྱེད་པར་ལུང་ཞུ་བ་ལས་
གསུངས་པས་གྲུབ་བོ། །
་གསུམ་པ་ཞར་ལ་བྱུང་བ་ནི། གནས་གཅིག་ཉིད་ཀྱི་ཆ་གཅིག་ནི་དཀོན་མཆོག་གི་
དོན་དུ་བྱེད་ལ། ཆ་གཅིག་ནི་དཀོན་མཆོག་ལས་གཞན་པའི་དོན་དུ་བྱེད་ན་ཅིར་འགྱུར་ཞེ་ན།
མངོན་གྱུར་གྱི་བདག་པོ་གཅིག་གི་དོན་དུ་བརྩིགས་ན་ཁང་ཆེན་གྱི་སྦོམ་པོར་འགྱུར་ལ། ཁང་
པའི་ལྷག་མར་འགྱུར་ཏེ། ཡན་ལག་གཞན་ཚང་ནའོ། །མངོན་གྱུར་གྱི་བདག་པོ་ཚོགས་ཀྱི་
དོན་དུ་བརྩིགས་ན་ཁང་པའི་སྦོམ་པོར་འགྱུར་ལ། ཁང་ཆེན་གྱི་ལྷག་མར་འགྱུར་རོ། །
གཉིས་ཀའི་དངོས་གཞི་བསྐྱེད་པ་ནི་མ་ཡིན་ཏེ། གནས་གཉིས་པོའི་ཡན་ལག་འགལ་བའི་
ཕྱིར་ཏེ། གཅིག་དོན་ཡིན་ན་ནི་ཚོགས་དོན་ཡིན་པ་དང་འགལ་ཞིང་། ཚོགས་དོན་ཡིན་ན་ནི་
གཅིག་དོན་ཡིན་པ་དང་འགལ་བའི་ཕྱིར་རོ། །རྩིག་པ་པོའི་ལྟུང་བ་བསྟན་པ་ནི། བསྐོས་པ་
ཉིད་དང་ཞེས་པ་ནས་ཏེ། གཞན་དེས་བསྐོས་པ་ཉིད་དང་མ་བསྐོས་པ་ཉིད་དག་ནི་ཡན་
ལག་གི་ཡན་ལག་གཙོ་བོ་ཉིད་མ་ཡིན་ཏེ་གཞན་དེས་བསྐོས་རུང་མ་བསྐོས་རུང་གཞན་དོན་
དུ་བརྩིག་པ་པོའི་དགེ་སློང་ལ་ལྷག་མར་འགྱུར་རོ། །སོ་བ་པོའི་ལྟུང་བ་བསྟན་པ་ནི་བསྐོས་
པ་ནི་རང་ཉིད་དང་འདྲའོ། །ཐམས་ཅད་དུ་འདྲའམ་ཞེ་ན། ཇི་སྐད་བསྒོ་བ་བཞིན་དུ་མི་བྱེད་
པ་ལ་མི་འདྲའོ། །འོན་ཀྱང་དགེ་སློང་གི་ལུས་དང་ངག་གིས་ནོད་ན་ནི་འདྲའོ་ཞེས་སོ། །
དེའང་ལུས་ངག་གིས་ནོད་ནས་ཁང་པ་ཁང་ཆེན་གྱི་ཚད་རྫོགས་པར་བརྩིགས་ན་ལྷག་མར་

འགྱུར་གྱི། སྔ་རོལ་ཏུ་ཕྱེད་བརྩིགས་ནས་ལུས་ངག་གིས་ནོད་ནས་ཕྱེད་བརྩིགས་པ་ལ་ནི་
འཕྲོ་ཟིན་པར་བྱེད་པའི་སྦོམ་པོར་ཟད་དོ། །
ཁང་པའི་ཐུན་མོང་མ་ཡིན་པའི་ཡན་ལག་ནི། བཙལ་པ་ལའོ་ཞེས་པ་ནས་བསྟན་ཏོ། །
འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་དགེ་སློང་རབ་ཏུ་མང་པོས་
ཁང་པ་བརྩིགས་པ་ལས་དགེ་འདུན་ལྷག་མར་བཅས་སོ། །དགག་བྱ་ནི་འདོད་པ་ཆེས་པ་
དང་། སྲོག་ཆགས་ལ་གནོད་པ་དང་། རྩོད་པ་རྒྱས་པ་དང་། དོན་དང་བྱ་བ་མང་བའོ། །ངོ་
ཏི་ནི་བཅས་ལྡན་དགེ་སློང་གིས་ས་གཞི་དང་ཡོ་བྱད་བཙལ་བས་ས་གཞི་མ་དག་པར་དཀོན་
མཆོག་ལས་གཞན་པའི་ཆེད་དུ་མངོན་གྱུར་གྱི་བདག་པོ་གཅིག་གི་དོན་དུ་ཁང་པ་ཚད་ལས་
ལྷག་པ་བརྩིགས་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་དུ་བརྩིག་པའི་ས་
གཞི་དང་། གང་བརྩིག་པའི་དངོས་པོ་དང་། གང་གིས་བརྩིག་པའི་ཡོ་བྱད་དོ། །དང་པོ་ལ་
བཞི་སྟེ། ས་གཞི་བཙལ་བ་ཡིན་པ་དང་། ས་གཞི་མ་དག་པ་གསུམ་ལྡན་ཡིན་པའོ། །དེ་
ཡང་དང་པོ་ས་གཞི་བཙལ་བ་ནི། བཙལ་བ་ལའོ་ཞེས་སོ། །སེལ་བ་ནི་ས་གཞི་དེ་མ་བཙལ་
བར་དང་པོ་ནས་རང་ཉིད་དབང་བའི་ས་གཞིར་བརྩིགས་ན་སྦོམ་པོར་འགྱུར་ཏེ་མ་བསྐོས་
པར་རོ་ཞེས་སོ། །ས་གཞི་མ་དག་པ་གསུམ་ལྡན་ནི། སྲོག་ཆགས་ཕྲ་མོའི་གནས་དང་ལྡན་
པ་དང་། རྩོད་པ་དང་བཅས་པ་དང་། བརྩམ་དུ་མི་རུང་བའོ། །དེ་ཡང་སྐྱེ་བ་པོ་ཕྲ་མོའི་གནས་
དང་ཞེས་པ་ལ་སོགས་པས་བསྟན་ཏེ། སེལ་བ་ནི་དེ་དག་རེ་རེ་མ་ཚང་ན་མཐར་ཐུག་ལ་
སྦོམ་པོར་འགྱུར་ཏེ། འོག་ཏུ་རྒྱས་པར་འཆད་པར་འགྱུར་རོ། །
གཉིས་པ་གང་བརྩིག་པའི་དངོས་པོ་ལ་བཞི་སྟེ། གནས་ཀྱི་ངོ་བོར་གྲུབ་པ་དང་།
སྤྱོད་ལམ་བཞི་ཤོང་བ་དང་། ཚད་ལས་ལྷག་པ་དང་། བྱེད་འཕྲོ་བཞིའི་སེལ་བར་གཏོགས་
པ་མ་ཡིན་པའོ། །དེ་ཡང་ཕལ་ཆེར་གཡོགས་པ་དང་བསྐོར་བ་ནི་གནས་ཀྱི་མཐའ་ཡིན་ནོ། །

སྤྱོད་ལམ་བཞིའི་སྣོད་མ་ཡིན་པ་ཉིད་ནི་ཉེས་པ་མེད་དོ། །ཚད་ལས་ལྷག་པའོ། །འཕྲོ་ཟིན་
པ་བྱེད་ན་ཡང་ངོ་ཞེས་པས་གྲུབ་སྟེ་གོ་རིམ་བཞིན་ནོ། །སེལ་བ་ནི་གནས་ཀྱི་ངོ་བོར་གྲུབ་པ་
མ་ཚང་ན་སྦོམ་པོར་འགྱུར་ཏེ། མ་གཡོགས་པར་བྱེད་དུ་བཅུག་པའི་མཐའ་ཡང་དེ་དང་འདྲའོ་
ཞེས་སོ། །ཚད་ལས་ལྷག་པ་མ་ཚང་ན་ཡང་སྦོམ་པོར་འགྱུར་རོ། །
གསུམ་པ་གང་གིས་བརྩིག་པའི་ཡོ་བྱད་ནི། ཡོ་བྱད་བཙལ་བ་ཡིན་པ་སྟེ། རྣམ་པ་དེ་
ལྟ་བུས་སོ་ཞེས་སོ། །སེལ་བ་ནི་ཡོ་བྱད་མ་བཙལ་བར་གང་ཟག་རང་གི་ཡོ་བྱད་ཀྱིས་
བརྩིགས་ན་སྦོམ་པོར་འགྱུར་ཏེ། གང་ཟག་གིས་སོ་ཞེས་སོ། །བསམ་པའི་ཡན་ལག་ལ་
གཉིས་ལས། འདུ་ཤེས་ནི་རང་གི་གཞིའི་ཡན་ལག་རྣམ་པ་མ་དོར་བར་འཛིན་པའི་ཤེས་
པའོ། །ཀུན་སློང་ནི་དཀོན་མཆོག་ལས་གཞན་པའི་ཆེད་དུ་མངོན་གྱུར་གྱི་བདག་པོ་གཅིག་
གི་དོན་དུ་ཁང་པ་རྩིག་པར་འདོད་པ་རྒྱུན་མ་ཆད་པའོ། །སྦྱོར་བ་ནི་གང་ལ་བསམས་པ་དེ་
ཉིད་ལ་རང་ངམ་བསྐོས་པས་ཁང་པ་བརྩིག་པར་ཞུགས་པའོ། །མཐར་ཐུག་གི་ནི་ཐོག་ཕལ་
ཆེར་ཕུབ་ཟིན་པ་སྟེ། མཐར་རོ་ཞེས་པ་དང་། དེའི་དོན་ནི་ཕལ་ཆེར་བྱས་པ་ཉིད་ནི་བྱས་པ་
ཉིད་དོ་ཞེས་པ་དེ་འདིར་ཡང་སྦྱར་རོ། །ཡན་ལག་གི་དོན་ནི། ས་གཞི་བཙལ་བ་ལའོ་ཞེས་
པ་ནི། བཙལ་བའི་ཡུལ་ཐ་སྙད་ལྔ་དང་ལྡན་ཞིང་རང་ལས་ནོར་གྱི་སྒོ་ནས་ཐ་དད་པ་དང་།
སྦྱོར་བདག་གི་རིག་བྱེད་ཀྱིས་བཙལ་བ་སྟེ། སྤྱིར་བསྟན་དང་སྦྱར་རོ། །དེའི་རྗེས་སུ་གནང་
བ་ལའོ་ཞེས་པ་ནི། དགེ་སློང་གིས་གཞན་བསྐོས་ཏེ་ཁང་པ་བརྩིག་ན་ནི། ཁྱོད་ཀྱིས་ས་གཞི་
ཚོལ་ཅིག་ཅེས་དགེ་སློང་ལྟུང་བ་འབྱིན་པ་པོ་དེས་རྗེས་སུ་གནང་བ་ལ་བརྩིགས་ན་ཁང་པའི་
ལྷག་མ་བསྐྱེད་པའོ་ཞེས་བསྟན་ཏེ། ཊིཀ་ལས། ལྟུང་བ་འབྱིན་པ་པོས་རྗེས་སུ་གནང་བའི་
སློང་བ་པོས་བཙལ་བ་ཡིན་པས། དེའི་ཕྱིར་ཇི་ལྟར་ས་གཞི་བཙལ་བ་བཞིན་ཞེས་མདོ་འོག་
མའི་སྐབས་ནས་བཤད་དོ། །སྐྱེ་བ་པོ་ཕྲ་མོ་དེ་ཡང་གནས་དེ་ཉིད་དུ་སྐྱེས་པ་གྲངས་གཅིག་
ཡན་ཆད་ཀྱི་གནས་དང་ལྡན་པའོ། །རྒྱལ་པོ་དང་ལྷའི་གནས་དང་ཤིང་ལྗོན་པ་དང་གསུམ་

ནི་མཚོན་པ་སྟེ། རྩོད་པ་དང་བཅས་པ་ཐམས་ཅད་དོ། །ཆུ་ཀླུང་། ངམ་གྲོག །ཁྲོན་པ་དང་
གསུམ་ག་ཚོགས་པ་ཡན་ལག་ཏུ་མི་དགོས་ཏེ། ཊཱིཀ་ལས། དེ་དག་ལས་གཅིག་དང་འདོམ་
ན་ཡང་གནས་ཚེ་ཐུང་བར་འགྱུར་བས་བརྩམ་དུ་མི་རུང་ཞེས་སོ། །དེ་དག་གི་ཕྱོགས་བཞིའི་
མཐའ་འཁོར་བ་ནི་མི་དགོས་ཏེ། ཊཱིཀ་ལས། ཕྱོགས་ཐམས་ཅད་དུ་ཁོ་ར་ཁོར་ཡུག་ཀུན་ཏུ་
ཆུ་ཀླུང་ལ་སོགས་པ་ཐམས་ཅད་དང་འདོམ་པ་ལ་ནི་མི་བསྙེགས་སོ་ཞེས་སོ། །
འོ་ན་ས་གཞི་བཙལ་བ་དང་གཞི་མ་དག་པ་གསུམ་སྟེ་ས་གཞིའི་སྐྱོན་བཞི་པོ་ལ་ཡན་
ལག་གཙོ་མི་གཙོ་ཡོད་དམ་མེད་ཅེ་ན་འཕགས་པ་བེ་ཤ་ཀ་ནི་ས་གཞིའི་སྐྱོན་བཞི་པོ་ལ་གཙོ་
བོ་ཆེ་ཆུང་མེད་དེ། བཞི་པོ་གང་མ་ཚང་ཡང་མཐར་ཐུག་ལ་སྦོམ་པོར་བཞེད་དོ། །སློབ་དཔོན་
དྷརྨ་མི་ཏྲ་ནི་བཙལ་བ་གཙོ་སྟེ། ས་གཞིའི་སྐྱོན་བཞིའི་ས་གཞི་བཙལ་བ་ཡོད་ན་གཞན་
གསུམ་པོ་མ་ཚང་ཡང་སྦྱོར་བ་ལ་ཉེས་བྱས་དང་མཐར་ཐུག་ལ་སྦོམ་པོར་འགྱུར་རོ། །བཙལ་
བ་མེད་ན་གཞན་གསུམ་པོ་ཡོད་ཀྱང་སྦྱོར་བ་དང་མཐར་ཐུག་གཉིས་ཀ་ལ་ཉེས་བྱས་སུ་
འགྱུར་རོ། །བཙལ་བ་གཙོ་བོ་ཡིན་པར་ཅིས་ཤེས་ན་ལུང་རྣམ་འབྱེད་ལས། དགེ་སློང་གིས་
ཁང་པ་བྱེད་དུ་འཇུག་ཅིང་མི་རུང་བ་བྱེད་དུ་འཇུག་ན་སྦོམ་པོར་འགྱུར་རོ། །རྩོད་པ་དང་
བཅས་པ་བྱེད་དུ་འཇུག་ན་སྦོམ་པོར་འགྱུར་རོ། །བརྩམ་དུ་མི་རུང་བར་བྱེད་དུ་འཇུག་ན་སྦོམ་
པོར་འགྱུར་རོ། །མ་བསྟན་པར་བྱེད་དུ་འཇུག་ན་སྦོམ་པོར་འགྱུར་རོ། །ཚད་ལས་འདས་པ་
བྱེད་དུ་འཇུག་ན་སྦོམ་པོར་འགྱུར་རོ། །ཐམས་ཅད་ལས་འདས་པས་བྱེད་དུ་འཇུག་ན་དགེ་
འདུན་ལྷག་མར་འགྱུར་རོ་ཞེས་གསུངས་ཏེ། བཙལ་བ་ནི་ལུང་གི་སྐབས་དེར་དངོས་སུ་མ་
གསུངས་པས་ཡན་ལག་ཐམས་ཅད་ཀྱི་ཁོངས་ན་ཡོད་པར་གསལ་ཏེ། བཙལ་བ་དེས་ཡན་
ལག་གཞན་རྣམས་ཀྱི་གཞི་བྱེད་པས་གཙོ་བོ་ཡིན་ནོ་ཞེས་བཞེད་དོ། །
དེ་ལྟར་པཎྜི་ཏའི་བཞེད་ལུགས་དེ་གཉིས་ལས། ཁ་ཅིག་ན་རེ། པཎྜི་ཏ་གཞན་གྱི་
འདོད་པ་དེ་འཐད་ཀྱི། རྒྱ་ཆེར་འགྲེལ་པའི་བཤད་ལུགས་དེ་མི་འཐད་དེ། བཙལ་བ་གཙོ་

བོ་ཡིན་ན། བཙལ་བའི་དགག་བྱ་འདོད་པ་ཆེས་པ་ཡིན་པས་འདོད་པ་ཆེས་པ་དགག་བྱའི་
གཙོ་བོ་ཡིན་དགོས་པ་དེ་ལྟར་ན་དགེ་སློང་གིས་གཞན་དོན་དུ་ཁང་པ་བརྩིགས་པ་ཆོས་ཅན།
ཁང་པའི་ལྷག་མ་མི་བསྐྱེད་པར་ཐལ། འདོད་ཆེས་ཀྱི་དགག་བྱ་མེད་པའི་ཕྱིར་རོ། །འདོད་
ན་བསྐོས་པ་ཉིད་དང་མ་བསྐོས་པ་ཉིད་དག་ནི་གཙོ་བོ་ཉིད་མ་ཡིན་ནོ་ཞེས་གསུངས་པ་དང་
འགལ་ལོ་ཞེས་འཆད་དོ། །དེ་ལ་ཁ་ཅིག་ན་རེ་རྒྱ་ཆེ་འགྲེལ་པའི་ལུགས་དེ་འཐད་དེ། ཁྱེད་
ཀྱི་ཐལ་འགྱུར་དེ་ལ་མགོ་མཚུངས་ཀྱི་ཐལ་འགྱུར་འདི་སྐད་དུ་ཁང་པའི་ལྷག་མ་བསྐྱེད་པ་
ལ་བཙལ་དུ་མི་རུང་བ་ཡན་ལག་ཏུ་དགོས་པའི་གནད་ཀྱིས། དོན་དང་བྱ་བ་མང་བ་དགག་
བྱ་ཡིན་པས། དགེ་སློང་གིས་གཞན་ལ་བསྐོས་ཏེ་ཁང་པ་བརྩིགས་པ་ཆོས་ཅན། ཁང་པའི་
ལྷག་མ་མི་བསྐྱེད་པར་ཐལ། དོན་དང་བྱ་བ་མང་བ་དགག་བྱ་མེད་པའི་ཕྱིར་རོ། །འདོད་ན་
བསྐོས་པ་ནི་རང་ཉིད་དང་འདྲའོ་ཞེས་གསུངས་པ་དང་འགལ་ལོ་ཞེས་ཟེར་རོ། །འོན་ཀྱང་
ཐལ་འགྱུར་ཕན་ཚུན་དེ་གཉིས་ཀའི་རྟགས་ལ་ཁྱབ་པ་མེད་དོ། །དེའང་བྱ་བ་དེ་འགྲེལ་གྱི་
དགག་བྱ་མེད་པ་ལ་ལྟུང་བ་དངོས་གཞི་མི་བསྐྱེད་པས་མ་ཁྱབ་སྟེ། སྐྱོན་ནས་སྨྲས་པ་ལ་མི་
དགའ་བའི་བསམ་པ་མ་སྐྱེས་ཀྱང་ལྟུང་བྱེད་བསྐྱེད་པའམ། སྲོག་ཆགས་མེད་པའི་ས་བསྐོས་
ན་སྲོག་ཆགས་ལ་གནོད་པའི་དགག་བྱ་མེད་ཀྱང་ས་རྐོ་བའི་ལྟུང་བྱེད་བསྐྱེད་པ་བཞིན་ནོ། །
འོ་ན་གང་ཞེ་ན། འདིར་པཎྜི་ཏ་གཞན་གྱི་འདོད་པས་གཞི་མ་དག་པའི་ཆོས་གསུམ་
རེ་རེ་ལས་ཀྱང་མཐར་སྦོམ་པོར་འགྱུར་བ་དེ་འཐད་པར་སེམས་ཏེ། ལུང་རྣམ་འབྱེད་ལས།
སྦོམ་པོར་གསུངས་པ་དང་མཐུན་པས། །བཙལ་བ་དངོས་སུ་མ་གསུངས་ཀྱང་། དངོས་སུ་
མ་གསུངས་པ་ཙམ་གྱིས་ཡན་ལག་གི་གཙོ་བོ་མ་ཡིན་པའི་ངེས་པ་མེད་དེ། བསྙེན་བཀུར་
བསྔགས་པ་ལ་ཡུལ་བུད་མེད་རྫུ་འཕྲུལ་ཅན་མ་ཡིན་པ་དངོས་སུ་མ་གསུངས་ཀྱང་ཡན་
ལག་གི་གཙོ་བོ་ཡིན་པ་བཞིན་ནོ། །ཚད་ལས་ལྷག་པ་དང་ས་གཞི་བཙལ་བ་ལ་སོགས་པ་
ལ་ཡང་གཙོ་མི་གཙོ་མེད་དེ། ཊཱིཀ་ལས། བཙལ་བ་ལ་སོགས་པ་གཞིའི་ཡན་ལག་གཞན་

རྣམས་མ་ཚང་ཡང་ཚད་ལས་ལྷག་པར་བྱེད་ན་མཐར་ནི་སྦོམ་པོར་འགྱུར་བ་བཤད་དོ། །
ཊིཀ་ལས། རྡུལ་ཕྲ་རབ་ནས་བརྩིས་པའི་ཚད་དང་ལྡན་པའི་ཁྲུ་ཞེས་སོ། །འགྲེལ་ཆུང་ལས།
མི་འབྲིང་པོའི་ལུས་ཚད་དང་ལྡན་པའི་ཁྲུ་ཞེས་ཏེ་ཚེ་ལོ་བརྒྱ་བའི་ཚེ་ན་དེ་གཉིས་གཞི་མཐུན་
ཡིན་ནོ། །བསླབ་པར་བྱ་བ་ནི་མ་དག་པ་གསོལ་བར་མི་བྱ་ཞེས་སོ། །
འདིའི་སྤྱི་དོན་ལ་གཉིས་ལས། དང་པོ་དགོས་པའི་དོན་ནི། གནང་བ་བྱིན་པས་སྦོམ་
པོ་ཁེགས་པ་དང་། ལས་ཀྱི་ཆོ་གས་བྱིན་པས་བཅས་པའི་ས་མཚམས་ཟིན་པའོ། །
གཉིས་པ་བསྡུས་པའི་དོན་ལ་ལྔ་ལས། དང་པོ་ཡུལ་གང་ལ་གནང་བ་སྦྱིན་པ་ནི་ཆོས་
བཅུ་ལྡན་ཏེ། བསྙེན་རྫོགས་ཀྱི་སྡོམ་པ་གསོར་རུང་ཡན་ཆད་དང་ལྡན་ཞེས་པ་ལ་སོགས་པ་
བརྒྱད་ཐུན་མོང་བ་སྟེ་ལས་ཀྱི་གཞིར་འཆད་ཅིང་ས་གཞི་དག་པ་དང་ལྡན་པ་སྟེ། མ་དག་པ་
གསོལ་བར་མི་བྱ་ཞེས་པ་དང་། གཞན་དུ་ན་ཆོས་མ་ཡིན་པར་འགྱུར་བའི་ཕྱིར་རོ། །སྔར་
གནང་བ་བྱིན་པ་དང་མ་འབྲེལ་བ་སྟེ། སྔར་གནང་བ་མ་ཐོབ་པ་ལའོ་ཞེས་པའི་གནད་ཀྱིས་
དང་གཞན་དུ་ན་གནང་བའི་ཆོ་ག་རྫས་གཞན་གྱི་སྟེང་དུ་དེ་དང་རིགས་འདྲ་གནང་བའི་
རྫས་གཞན་མི་ཆགས་པའི་ཕྱིར་རོ། །དགེ་ཚུལ་གྱི་ཁང་པ་བརྩིགས་པ་ནའང་གནང་བ་སྦྱིན་
དགོས་ཏེ། བསྡོམ་བྱའི་ཉེས་བྱས་འབྱུང་བ་དེ་དགག་དགོས་པའི་ཕྱིར་རོ། །
གཉིས་བརྟེན་གང་གིས་གནང་བ་སྦྱིན་པ་ནི། དགེ་འདུན་མཚན་ཉིད་བཞི་ལྡན་གྱིས་
ཏེ། བཞི་ལྡན་སྔར་བཤད་ཟིན་ཏོ། །གསུམ་པ་གཞི་གང་ལ་གནང་བ་སྦྱིན་པ་ནི། ས་གཞི་
དག་པ་ལ་སྟེ། མ་དག་པ་གསོལ་བར་མི་བྱ་ཞེས་སོ། །བཞི་པ་ཆོ་ག་གང་གིས་གནང་བ་སྦྱིན་
པ་ནི། སྦྱོར་དངོས་མཇུག་གསུམ་སྟེ། སྦྱོར་བའི་ཆོ་ག་གཉིས་ལས། གང་ཟག་གིས་བྱ་བ་ནི་
འདུ་བའི་སྐབས་རྗེས་སུ་བསྒྲུབས་པ་དང་། ཕྱག་འཚལ་ཞིང་སྤྱོད་ལམ་བསྟུན་པ་དང༌།
གསོལ་བ་ལན་གསུམ་གདབ་པའོ། །དགེ་འདུན་གྱི་བྱ་བ་ནི་དགེ་འདུན་རང་གི་ས་གཞི་
བརྟག་པའམ་དགེ་འདུན་གྱིས་བསྐོས་པའི་དགེ་སློང་གིས་ས་གཞི་བརྟགས་ཏེ། དགེ་འདུན་

ལ་བརྗོད་པའི་དངོས་གཞིའི་ཆོ་ག་ནི་གསོལ་བ་དང་གཉིས་ཀྱི་ལས་ཀྱིས་སོ། །མཇུག་གི་ཆོ་
ག་ནི་ལས་ཀྱི་མཇུག་སྡུད་བརྗོད་པའོ། །ལྔ་པ་གནང་བ་འཇིག་པའི་རྒྱུ་ནི། གཞི་མ་དག་པར་
འཕོས་པའམ། རྟེན་བབས་པའམ་ཤི་བ་ལ་སོགས་པ་སྟེ་ཞིང་མ་ཡིན་པར་གྱུར་པའོ། །གོ་སླ་
བར་བྱ་བའི་ཕྱིར་འཇིག་རྒྱུ་ཞེས་བརྗོད་ཀྱི་ཞིག་པར་དངོས་ཉིད་ཡིན་ཏེ། འཇིག་རྒྱུ་ཞེས་
བརྗོད་པ་ཐམས་ཅད་དུ་དེ་བཞིན་ནོ། །ཡན་ལག་གི་དོན་ལ་བསྟན་པ་ལ་ཡང་དེ་བཞིན་ནོ། །
ཞེས་པ་ནི། འདྲ་ཆོས་གཉིས་ཀྱིས་འདྲ་བར་སྐབས་འདི་ཉིད་ཀྱི་རང་གི་རྣམ་བཤད་དང་ཊི་
ཀས་བཤད་ཅིང་། འདྲ་ཆོས་གསུམ་གྱི་འདྲ་བར་ལོ་དྲུག་སྟན་གྱི་སྐབས་ཀྱི་རང་གི་རྣམ་
བཤད་དང་ཊི་ཀས་བཤད་ཏེ། ཕྱི་མ་དེ་ཁྱབ་ཆེ་བས་ལེགས་སོ། །རྣམ་འབྱེད་འགྲེལ་ལས།
བྱས་པ་རྙེད་པ་ནི་གཞན་གྱིས་བྱས་ཟིན་པ་བདག་གིས་བརྟེན་པ་ཐོབ་པའོ། །བྱས་པ་ལོངས་
སྤྱོད་པ་ནི་གཞན་གྱིས་བྱས་པ་ལ་རེ་ཤིག་ལོངས་སྤྱོད་པའོ་ཞེས་སོ། །
ད་ནི་ཁང་ཆེན་གྱི་དགེ་འདུན་ལྷག་མ་འཆད་དེ། ཚོགས་ཀྱི་དོན་དུའོ་ཞེས་སོ། །
འདིའི་སྤྱི་དོན་ལ་བཞི་ལས། གླེང་གཞི་ནི་ཡུལ་ཀོ་ཤམ་བྷིར་འདུན་པ་ལ་སོགས་པ་དྲུག་
སྡེས་གཙུག་ལག་ཁང་བརྩིགས་པ་ལས་དགེ་འདུན་ལྷག་མར་བཅས་སོ། །དགག་བྱ་ནི་སྲོག་
ཆགས་ལ་གནོད་པ་དང་། རྩོད་པ་རྒྱས་པ་དང་། དོན་དང་བྱ་བ་མང་བའོ། །ངོ་ཏི་ནི་བཅས་
ལྡན་དགེ་སློང་གིས་ས་གཞི་མ་དག་པར་དཀོན་མཆོག་གསུམ་གང་ཡང་རུང་བའི་ཆེད་དུ་
མངོན་གྱུར་གྱི་བདག་པོ་ཚོགས་ཀྱི་དོན་དུ། གནས་བརྩིགས་པ་ལས་གྱུར་པའི་ལྟུང་བ་
དངོས་གཞིའོ། །ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་དུ་བརྩིག་
པའི་ས་གཞི་དང་། གང་བརྩིག་པའི་དངོས་པོའོ། །དང་པོ་ས་གཞི་མ་དག་པ་གསུམ་ལྡན་
སྔར་དང་འདྲའོ། །
གཉིས་པ་ནི་གནས་ཀྱི་ངོ་བོར་གྲུབ་པ་དང་། སྤྱོད་ལམ་བཞི་ཤོང་བ་དང་། བྱེད་འཕྲོ་
བཞིའི་སེལ་བར་གཏོགས་པ་མ་ཡིན་པ་དང་གསུམ་པོ་སྔར་དང་འདྲའོ། །བསམ་པའི་ཡན་

ལག་ལ་གཉིས་ལས། འདུ་ཤེས་ནི་སྔ་མ་བཞིན་ནོ། །ཀུན་སློང་ནི་དཀོན་མཆོག་གསུམ་
ཀའམ་དེ་གསུམ་གང་རུང་གི་ཆེད་དུ་མངོན་གྱུར་གྱི་བདག་པོ་བཞི་ཡན་ཆད་ཚོགས་ལོངས་
ཀྱི་དོན་དུ་གནས་བརྩིག་པར་འདོད་པ་རྒྱུན་མ་ཆད་པའོ། །སྦྱོར་བ་ནི་གང་ལ་བསམས་པ་དེ་
ཉིད་ལ་རང་ངམ་བསྐོས་པས་གནས་བརྩིག་པར་ཞུགས་པའོ། །མཐར་ཐུག་ནི་ཐོག་ཕལ་
ཆེར་གཡོགས་ཟིན་པ་སྟེ་སྔར་དང་འདྲའོ། །ཡན་ལག་གི་དོན་ནི་འདིར་ཚིགས་སུ་བཅད་པ། །
བཙལ་དང་ཚད་ལས་ལྷག་པ་འདིར་མི་དགོས། །གཅིག་དོན་གནས་སུ་འདིར་ནི་ཚོགས་
དོན་ཏོ། །དེ་དག་ལས་གཞན་ཁང་པའི་སྐབས་ཀྱི་གཞུང་། །དེ་དག་ཁང་ཆེན་གྱི་ཡང་ཐུན་
མོང་ཡིན། །ཞེས་བཟུང་བར་བྱ་སྟེ། སྔར་ནི་གཅིག་གི་དོན་དུའོ་ཞེས་བསྟན་པ་དེ་ལས་ཁྱད་
པར་ནི་འདིར་ཁང་ཆེན་གྱི་ལྷག་མ་བསྐྱེད་པ་ལས། ཚོགས་ཀྱི་དོན་དུའོ་ཞེས་གསུངས་ཏེ།
རང་གི་རྣམ་བཤད་དང་ཊིཀ་ལས་འདིར་ཁྱིམ་པ་ཡན་ཆད་རབ་ཏུ་བྱུང་བ་དང་རབ་ཏུ་མ་བྱུང་
བ་ཡང་རུང་སྟེ་གང་ཟག་བཞི་ཡན་ཆད་ལ་ཚོགས་ཞེས་བྱ་བར་དགོངས་སོ་ཞེས་སོ། །
འོ་ན་ལུང་རྣམ་འབྱེད་ལས། ཚོགས་ཀྱི་ཕྱིར་ཞེས་བྱ་བ་ནི་དེ་བཞིན་གཤེགས་པའི་
ཉན་ཐོས་ཀྱི་དགེ་འདུན་ནོ་ཞེས་གསུངས་པ་དང་འགལ་ལོ་ཞེ་ན། རང་གི་རྣམ་བཤད་དང་
ཊིཀ་ལས་དེ་ནི་གླེང་གཞིའི་དབང་གིས་ཏེ། དཔེ་ཙམ་དུ་ཟད་པས་འདི་ལ་ཉེས་པ་མེད་དོ་
ཞེས་སོ། །དེས་ན་འདིར་ཁྱད་པར་ལྔ་ལས། བདག་པོའི་གྲངས་ཀྱི་ཁྱད་པར་ནི། ཁང་པའི་
ལྷག་མ་བསྐྱེད་པ་ལ་ནི། མངོན་གྱུར་གྱི་བདག་པོ་གཅིག་དོན་ཡན་ལག་ཏུ་དགོས་ལ། ཁང་
ཆེན་གྱི་ལྷག་མ་བསྐྱེད་པ་ལ་ནི་མངོན་གྱུར་གྱི་བདག་པོ་ཚོགས་དོན་དུ་ཡན་ལག་ཏུ་དགོས་
པའོ། །ཆེད་དུ་བྱ་བའི་ཁྱད་པར་ནི་དཀོན་མཆོག་ལས་གཞན་པའི་ཆེད་དུ་བརྩིགས་པའི་
གནས་ནི་ཁང་པ་ཡིན་ལ། དཀོན་མཆོག་གི་ཆེད་དུ་བརྩིགས་པའི་གནས་ནི་ཁང་ཆེན་ཡིན་
ནོ༑ །བཙལ་བ་དགོས་མི་དགོས་ཀྱི་ཁྱད་པར་ནི། ཁང་པའི་ལྷག་མ་བསྐྱེད་པ་ལ་ནི་ས་གཞི་
དང་ཡོ་བྱད་བཙལ་བ་ཡན་ལག་ཏུ་དགོས་ལ། ཁང་ཆེན་ལ་དེ་ལྟར་མ་ཡིན་ཏེ། བཙལ་རུང་

མ་བཙལ་རུང་ལྷག་མར་འགྱུར་རོ། །ཚད་ལས་ལྷག་པ་དགོས་མི་དགོས་ཀྱི་ཁྱད་པར་ནི་
ཁང་པ་ལ་ནི་ཚད་ལས་ལྷག་པ་དངོས་གཞིའི་ཡན་ལག་ཏུ་དགོས་ལ་ཁང་ཆེན་ལ་མི་དགོས་
སོ༑ ༑གནས་ཀྱི་མཐའ་ཚད་ཀྱི་ཁྱད་པར་ནི། སྤྱོད་ལམ་བཞི་ཤོང་ཙམ་གྱི་གནས་བརྩིགས་ན།
ཁང་པའི་ལྷག་མར་མི་འགྱུར་ཏེ། ཚད་ལས་ལྷག་པའི་ཡན་ལག་མ་ཚང་བའི་ཕྱིར་རོ། །སྤྱོད་
ལམ་བཞི་ཤོང་ཙམ་གྱི་གཙུག་ལག་ཁང་བརྩིགས་ན་ཁང་ཆེན་གྱི་ལྷག་མར་འགྱུར་རོ། །འདི་
ལ་ནི་ཚད་ལས་ལྷག་པ་ཡན་ལག་ཏུ་མི་དགོས་ཏེ། ཊཱིཀ་ལས། གཙུག་ལག་ཁང་ལ་ནི་ཚད་
ངེས་པ་མེད་དོ་ཞེས་སོ། །བདག་པོའི་གྲངས་དང་ཆེད་དུ་བྱ། །བཙལ་དང་ཚད་ལས་ལྷག་པ་
དང་། །གནས་ཀྱི་མཐའ་ཚད་ཁྱད་པར་དེ། །ཁང་པ་ཁང་ཆེན་ཁྱད་པར་ལྔ། །ཞེས་བཟུང་ངོ་། །
ད་ནི་ཞུ་བའི་སྐབས་འཆད་ཏེ། རྩོམ་པ་ནི་སྦྱོར་བ་ཉིད་ཡིན་པས་ལྷག་མ་བསྐྱེད་ནུས་
ཀྱི་སྦྱོར་བའི་རིག་བྱེད་ཡིན་པ་དང་། སྦྱོར་བ་མཚན་ཉིད་པའི་སྦོམ་པོ་བསྐྱེད་པ་དང་། འདུན་
པ་ལོག་ན་སྦྱོར་བའི་རྣམ་པའི་སྦོམ་པོར་འགྱུར་བ་སྟེ། དོན་གསུམ་སྟོན་པའོ་ཞེས་གསུངས་
སོ༑ ༑མ་གཡོགས་པར་བྱེད་དུ་བཅུག་པའི་མཐའ་སྟེ། མ་གཡོགས་པ་དེ་ཟིན་པ་ན་སྦྱོར་བའི་
རྣམ་པའི་སྦོམ་པོར་འགྱུར་ལ། ཕྱིས་སྟེང་གཡོགས་བྱ་བའི་བློ་སྐྱེས་ཏེ་ཐོག་བཀལ་ན་ནི་
དངོས་གཞིའི་རྣམ་པའི་སྦོམ་པོར་འགྱུར་རོ། །མ་བསྐོས་པར་རོ་ཞེས་པ་ནི་བརྩིག་པ་པོ་ལ་
ཁང་པ་བརྩིགས་པའི་ས་གཞི་ཚོལ་ཅིག་ཅེས་ས་གཞི་ཚོལ་བར་མ་བསྐོས་པར་རང་ཉིད་
དབང་བའི་གཞིར་ཁང་པ་བརྩིགས་ན་སྦོམ་པོར་འགྱུར་རོ། །ཁང་པའི་ལྷག་མར་མི་འགྱུར་ཏེ།
ས་གཞི་བཙལ་བའི་ཡན་ལག་མེད་པའི་ཕྱིར་རོ། །དེས་ན་མདོ་འདིས་ཁང་པ་འབའ་ཞིག་གི་
དོན་བསྟན་པའོ། །
འོ་ན་ཊིཀ་ལས། ཞུ་བའི་སྐབས་འདི་ཐམས་ཅད་ཁང་པ་དང་གཙུག་ལག་ཁང་གཉིས་
ཀའི་དབང་དུ་བྱས་པ་ལས། གང་ཟག་གིས་སོ་ཞེས་བྱ་བ་འདི་འབའ་ཞིག་མ་གཏོགས་ཏེ་
ཞེས་བཤད་པ་དང་འགལ་ལོ་ཞེ་ན། མ་བསྐོས་པར་རོ་ཞེས་པ་འདི་ཡང་། ས་གཞི་གང་ཟག་

རང་ཉིད་དབང་བ་བསྟན་པ་ཡིན་པས། ས་གཞི་གང་ཟག་གིས་སོ་ཞེས་བྱ་བར་འགྱུར་བས།
ཊཱིཀ་དང་འགལ་བ་མེད་དོ་ཞེས་འཆད་དོ། །ཡོ་བྱད་གཞན་ལ་མ་བཙལ་བར་གང་ཟག་རང་
གི་ཡོ་བྱད་དག་གིས་ཁང་པ་བརྩིགས་ན་སྦོམ་པོར་འགྱུར་རོ། །རྒྱ་ཆེ་འགྲེལ་པ་ཆེ་ཤོས་ཀྱི་རྩ་
བ་ལས་རང་བཞིན་མི་མཐུན་པ་ཡང་ངོ་ཞེས་པ་དེ་དང་། རྒྱ་ཆེ་འགྲེལ་ཆུང་ཤོས་ཀྱི་རྩ་བ་ལས་
འཕྲོ་ཟིན་པ་བྱེད་ན་ཡང་ངོ་ཞེས་པ་འགྱུར་ཐ་དད་ཡིན་གྱི་དོན་གཅིག་པ་སྟེ། དཔེར་ན་ཉམས་
པ་དང་མ་ཆགས་པ་གཉིས་ཞེས་པ་དང་། ཉམས་པ་དང་མ་སྐྱེས་པ་གཉིས་ཞེས་པ་དང་
འདྲའོ། །དགེ་འདུན་ལ་གནང་བ་གསོལ་བའི་འོག་ཏུ་མ་གྲུབ་ན་དགེ་འདུན་གྱི་གནང་བ་
དོན་མེད་དུ་བྱས་པའི་ཉེས་བྱས་སོ། །ཞེས་ཁང་པ་ཁང་ཆེན་གཉིས་ཀའི་ཐུན་མོང་ངོ་། །ས་
གཞིའི་བདག་པོ་ལ་གནང་བ་གསོལ་བའི་འོག་ཏུ་མ་གྲུབ་ན་ས་གཞིའི་བདག་པོས་གནང་བ་
དོན་མེད་དུ་བྱས་པའི་ཉེས་བྱས་སོ། །ཉེས་བྱས་འདི་ནི་ཁང་ཆེན་ཁོ་ནའི་ཡིན་གྱི། ཁང་པའི་
སྐབས་སུ་ཉེས་བྱས་འདི་བསྐྱེད་ན་ནི་འགལ་བར་འགྱུར་ཏེ། ཁང་པའི་ས་གཞི་བཙལ་བ་
ལས་བརྩིགས་ན་མཐར་ཐུག་ལ་སྦོམ་པོར་འགྱུར་བས། ཉེས་པ་སྦོམ་པོ་མི་སྒྲུབ་ན། ཉེས་
བྱས་བསྐྱེད་པར་མི་རིགས་པའི་ཕྱིར་རོ། །
འོ་ན་ཊིཀ་ལས་ཞུ་བའི་སྐབས་འདི་ཐམས་ཅད་ཁང་པ་དང་གཙུག་ལག་ཁང་གཉིས་
ཀའི་དབང་དུ་བྱས་པ་ལས། གང་ཟག་གིས་སོ་ཞེས་བྱ་བ་འདི་འབའ་ཞིག་མ་གཏོགས་ཏེ་
ཞེས་བཤད་པ་དང་འགལ་ཞེ་ན། དགེ་འདུན་ལ་གནང་བ་གསོལ་བའི་འོག་ཏུ་མི་སྒྲུབ་ན་
ཉེས་བྱས་ཞེས་བསྟན་པ་དེ། ཁང་པ་དང་ཁང་ཆེན་གཉིས་ཀའི་ཐུན་མོང་ཡིན་པས་འགལ་
བའི་སྐྱོན་མེད་དོ། །ད་ནི་གཞི་མེད་སྐུར་འདེབས་ཀྱི་ལྷག་མ་འཆད་དེ། ཕམ་པར་འགྱུར་བ་
ལྷག་པར་སྤྱོད་པས་ཞེས་སོ། །
འདིའི་སྤྱི་དོན་ལ་བཞི་ལས། གླེང་གཞི་ནི་རྒྱལ་པོའི་ཁབ་ཏུ་འཛའ་བོ་དང་ས་ལས་
སྐྱེས་གཉིས་ཀྱིས་གྱད་བུ་ནོར་ལ་གཞི་མེད་པར་སྦྱོར་བ་གསལ་པོའི་སྒོ་ནས་ཕམ་པས་སྐུར་

པ་བཏབ་པ་ལས་དགེ་འདུན་ལྷག་མར་བཅས་སོ། །དགག་བྱ་ནི་སྡོམ་པ་ལ་སྐུར་བ་བཏབ་
པའི་སྒོ་ནས་རང་རིགས་ཙམ་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གིས་ལྟ་བ་རང་
ཕྱོགས་ཡིན་ན་མཚན་མཐུན་རུང་མི་མཐུན་རུང་སྟེ་བསྙེན་རྫོགས་ཀྱི་སྡོམ་པ་གསོར་རུང་ཡན་
ཆད་དང་ལྡན་པའམ། ལྟ་བ་གཞན་ཕྱོགས་བསྙེན་རྫོགས་ཀྱི་སྡོམ་པ་ཕམ་པས་མ་གོས་པ་
དང་ལྡན་པ་ལ་བསམ་པ་ཉམས་འདུན་གྱི་སྦྱོར་བ་གསལ་པོས་ཕམ་པས་སྐུར་བ་བཏབ་པ་
ལས་གྱུར་པའི་ལྟུང་བ་དངོས་གཞིའོ། །་
ཡན་ལག་ལ་བཞི་ལས་གཞིའི་ཡན་ལག་ལ་གསུམ་སྟེ། གང་ལ་སྐུར་བ་གདབ་པའི་
ཡུལ་དང་། གང་གིས་སྐུར་བ་གདབ་པའི་དངོས་པོ་དང་། གང་ལ་གོ་བར་བྱ་བའི་ཡུལ་ལོ། །
དང་པོ་ལ་བཞི་སྟེ། ལྟ་བ་རང་ཕྱོགས་ཡིན་ན། མཚན་མཐུན་རུང་མི་མཐུན་རུང་སྟེ་བསྙེན་
རྫོགས་ཀྱི་སྡོམ་པ་གསོར་རུང་ཡན་ཆད་དང་ལྡན་པའམ། ལྟ་བ་གཞན་ཕྱོགས་བསྙེན་རྫོགས་
ཀྱི་སྡོམ་པ་ཕམ་པས་མ་གོས་པ་དང་ལྡན་པ་དང་། ཐ་སྙད་གསུམ་དང་ལྡན་པ་དང་། ལུས་ཐ་
མལ་པར་གནས་པ་དང་། བདག་ལས་ཐ་དད་པའོ། །དང་པོ་ནི། དགེ་སློང་ཉམས་པ་ལ་
ཡང་ངོ་ཞེས་པ་དང་། ཊིཀ་ལས། ལྟ་བ་ཁས་མི་ལེན་པ་ལ་སྐུར་བ་འདེབས་པ་ལ་ཁ་ན་མ་ཐོ་
བ་ཡོངས་སུ་རྫོགས་པར་འགྱུར་ཏེ། ཕམ་པར་མ་གྱུར་པའི་ཕྱིར་རོ་ཞེས་བཤད་དོ། །དགེ་
སློང་ལྟ་བ་ཆོས་མིན་ཕྱོགས་སུ་སོང་ཞིང་ཕམ་པ་བྱུང་ན་ནི། དེ་ལ་སྐུར་བ་བཏབ་ཀྱང་དགག་
བྱ་མི་རྫོགས་པའོ། །གཉིས་པ་ཐ་སྙད་གསུམ་ལྡན་ནི། སྨྲ་ཤེས། དོན་གོ། །ཤེས་པ་རང་
བཞིན་དུ་གནས་པ་སྟེ། སྨྲ་བ་པོ་ཉིད་ལ་ཡོད་པ་སྟེ་ཞེས་དང་། རྣམ་པར་རིག་བྱེད་ལ་ནི་དོན་
གོ་བའོ། །ཞེས་པ་དང་། ལུང་ཞུ་བ་ལས། དགེ་སློང་གིས་དགེ་སློང་སྨྱོན་པ་ལ་སྐུར་བ་བཏབ་
ན་ཅིར་འགྱུར་སྦོམ་པོར་འགྱུར་རོ། །དེ་བཞིན་དུ་སེམས་འཁྲུགས་པ་དང་ཚོར་བས་གཟིར་
བ་ལ་སྐུར་བ་བཏབ་ན་སྦོམ་པོར་འགྱུར་རོ་ཞེས་གསུངས་པས་ཤེས་པ་རང་བཞིན་དུ་གནས་
པ་དགོས་པ་ཤུགས་ཀྱིས་བསྟན་ཏོ། །གསུམ་པ་ནི། རེག་པའི་སྐབས་སུ་བཤད་ཟིན་པ་

བཞིན་ནོ། །བཞི་པ་ནི། དགེ་སློང་ཕ་རོལ་པོ་ཞེས་རྡེག་པ་ལ་བཤད་པའི་གནད་ཀྱིས་སོ། །
གཉིས་པ་གང་གིས་སྐུར་བ་གདབ་པའི་དངོས་པོ་ནི། ཕམ་པའི་དངོས་གཞིས་སྐུར་བ་བཏབ་
པ་ཡིན་པ་དང་། མཐོང་ཐོས་དོགས་གསུམ་གྱི་གཞི་མེད་པ་སྟེ། ཕམ་པར་འགྱུར་བ་ལྷག་
པར་སྤྱོད་པས་ཞེས་པ་དང་། གཞི་མེད་པ་ཞེས་པས་གྲུབ་བོ། །གསུམ་པ་གང་ལ་གོ་བར་བྱ་
བའི་ཡུལ་ནི། ཐ་སྙད་ལྔ་དང་ལྡན། ལུས་ཐ་མལ་པར་གནས་བདག་ལས་ཐ་དད་པ་སྟེ།
བརྫུན་སྨྲ་ཕམ་པའི་སྐབས་སུ་སྔར་བཤད་ཟིན་པ་བཞིན་ནོ། །བསམ་པའི་ཡན་ལག་ལ་
གཉིས་ལས། འདུ་ཤེས་ནི་གཞིའི་ཡན་ལག་དེ་དག་རྣམ་པ་མ་དོར་བར་འཛིན་པའི་ཤེས་
པའོ། །འདིར་དམིགས་ཀྱིས་བསལ་བ་ནི། ཕམ་པས་མ་དག་པ་ལ་དག་པར་འདུ་ཤེས་
འཁྲུལ་ཏེ་སྐུར་བ་བཏབ་ན་ལྷག་མར་འགྱུར་རོ། །ཀུན་སློང་ནི་ཉམས་འདུན་གྱིས་ཕམ་པས་
སྐུར་བ་འདེབས་པར་འདོད་པ་རྒྱུན་མ་ཆད་པའོ། །སྦྱོར་བ་ནི་གང་ལ་བསམས་པ་དེ་ཉིད་ལ་
ངག་གི་རིག་བྱེད་ཀྱིས་ཕམ་པས་སྐུར་བ་འདེབས་པར་ཞུགས་པའོ། །མཐར་ཐུག་ནི་ཕ་རོལ་
པོའི་དོན་གོ་བ་སྟེ། གོ་བར་བྱས་ནའོ་ཞེས་སོ། །ཡན་ལག་གི་དོན་ནི། ཕམ་པར་འགྱུར་བ་
ལྷག་པར་སྤྱོད་པས་ཡུལ་དགེ་སློང་ཕ་དང་། དགེ་སློང་མ་འཆབ་མེད་ཀྱི་ཕམ་པས་ཉམས་པ་
ལ་ཡང་སྐུར་བ་བཏབ་ན་ལྷག་མར་འགྱུར་རོ། །དེ་ཡང་རང་གི་རྣམ་བཤད་ཀྱི་དགེ་སློང་ཕའི་
རྣམ་འབྱེད་ཀྱི་སྐབས་ལས། ཉམས་པ་ལ་ཡང་ངོ་ཞེས་བྱ་བའི་ཚིག་ནི་དགེ་སློང་ཕ་དང་དགེ་
སློང་མ་ཉིད་ཉམས་པ་ཞེས་བྱ་བ་ནི་འདི་ལ་སྐུར་བ་འདེབས་པའི་དོན་དུའོ་ཞེས་གསུངས་སོ། །
མཚན་དང་ལྟ་བའི་ཕྱོགས་ལས་རང་ཉིད་ནི་སྐུར་འདེབས་ཀྱི་སྐབས་འདིར་ཡན་ལག་མ་
ཡིན་ནོ། །
དེ་ཡང་དགེ་སློང་ཕ་མ་ལས་གྱུར་པ་གཞན་རྣམས་ལ་ཡུལ་ཕ་རོལ་པོ་དེ་ཕམ་པས་མ་
ཉམས་པ་དང་མཚན་མཐུན་པ་དང་ལྟ་བ་མཐུན་པ་ཡན་ལག་ཏུ་དགོས་ཀྱང་། དམིགས་
བསལ་སྐུར་འདེབས་ཀྱི་སྐབས་འདིར་དེ་རྣམས་ཡན་ལག་ཏུ་མི་དགོས་པའི་རྒྱུ་མཚན་ནི།

སྐུར་འདེབས་འདི་སྡིག་ཤིན་ཏུ་ཆེ་བས་དོག་ཏུ་བཀག་པ་སྟེ། ལུང་གཅིག་ལས་འཕྲོས་པ་
ལས་ངག་ལས་བྱུང་བའི་ཁ་ན་མ་ཐོ་བ་ཐམས་ཅད་ཀྱི་ནང་ན་སྐུར་བ་བཏབ་པ་གཅིག་པུ་ཉེས་
པ་ཆེའོ་ཞེས་གསུངས་སོ། །འོ་ན་སྐུར་འདེབས་འདི་ལ་ཡུལ་སྨྲ་ཤེས་དོན་གོ་བ་ཡན་ལག་ཏུ་
དགོས་སམ་མི་དགོས་ཞེ་ན། །
རྒྱ་གར་ན་བཤད་ལུགས་གཉིས་ལས། སློབ་དཔོན་ཡོན་ཏན་འོད་དང་ཆོས་ཀྱི་བཤེས་
གཉེན་ནི། གང་ལ་སྐུར་བ་གདབ་པའི་ཡུལ་དེ་སྨྲ་ཤེས་དོན་གོ་ཡན་ལག་ཏུ་དགོས་པར་
བཞེད་དོ། །སྨྲ་བ་པོ་ཉིད་ལ་ཡོད་པ་སྟེ་ཞེས་པ་དང་། རྣམ་པར་རིག་བྱེད་ལ་ནི་དོན་གོ་བའོ། །
ཞེས་པའི་རང་གི་རྣམ་བཤད་དང་རྒྱ་ཆེ་འགྲེལ་ལས་ལྐུགས་པ་ལ་གཞི་མེད་པ་དང་བག་
ཙམ་ངག་གིས་སྐུར་བ་འདེབས་པ་ལ་སྦོམ་པོའོ། །གླེན་པ་དང་འོན་པ་དག་པ་གཞི་མེད་པ་
དང་བག་ཙམ་གྱིས་སྐུར་བ་འདེབས་པ་ལ་ཡང་སྦོམ་པོའོ་ཞེས་གསུངས་སོ། །དེ་ཡང་ལུང་ཞུ་
བ་ལས་ལྐུགས་པ་དང་གླེན་པ་དང་འོན་པ་ལ་སྐུར་བ་བཏབ་ན་ཉེས་པ་སྦོམ་པོར་འགྱུར་རོ་
ཞེས་བཤད་པ་ལ་བརྟེན་ནས་སོ། །སློབ་དཔོན་དགེ་ལེགས་བཤེས་གཉེན་ནི་ལུང་དེ་ཡི་གེ་
ལྷག་པ་ཡིན་པར་བཞེད་དེ། ཞུ་འགྲེལ་ལས། གལ་ཏེ་ལྐུགས་པ་ལ་སྐུར་བ་བཏབ་པ་སྦོམ་
པོར་འདོད་ན་ལོང་བ་དང་ཐེང་པོ་ལ་སོགས་པ་ལ་ཡང་དེ་དང་འདྲ་བར་ཐལ་བར་འགྱུར་བས།
དེ་ལྟ་བས་ན་འདི་ནི་གདོན་པར་མི་བྱའོ། །དེ་བས་ན་འདི་ལ་སྐུར་བ་བཏབ་ན་ཁ་ན་མ་ཐོ་བ་
ཡོངས་སུ་རྫོགས་པར་ཤེས་པར་བྱའོ་ཞེས་བཤད་དོ། །དེའི་བསམ་པ་ནི་སྐུར་འདེབས་ཀྱི་
ལྷག་མའི་སྐབས་འདིར་ཡུལ་ཕམ་པས་མ་ཉམས་པ་ཡན་ལག་ཏུ་མི་དགོས་ཤིང་མཚན་
མཐུན་ལྟ་མཐུན་ཡན་ལག་ཏུ་མི་དགོས་པ་བཞིན་དུ། ཡུལ་སྨྲ་ཤེས་དོན་གོ་ཡན་ལག་ཏུ་མི་
དགོས་པར་ཡང་རྒྱུ་མཚན་མཚུངས་སོ་སྙམ་དུ་བསམ་པའོ། །འོན་ཀྱང་སློབ་དཔོན་ཡོན་ཏན་
འོད་ཀྱི་རྗེས་སུ་འབྲང་བར་བྱའོ། །བདེན་པར་སྨྲ་བས་ལྟུང་བ་འདི་མི་སྐྱེད་ཀྱི། བདེན་པའི་
འདུ་ཤེས་སྒྱུར་ཏེ། རྫུན་དུ་སྨྲ་བས་སོ། ། །

དེ་ཡང་མཐོང་ཐོས་དོག་གསུམ་གྱི་གཞི་མེད་པར་བདག་གིས་མཐོང་ངོ་ཐོས་སོ་དོགས་
སོ་ཞེས་སྨྲ་ནའོ། །ཐོས་སོ་ཞེས་སྨྲས་པ་དེ་ཡང་ཕམ་པའི་སྦྱོར་བ་བྱེད་པའི་སྒྲ་བདག་གིས་
ཐོས་སོ་ཞེས་བརྗོད་ན་ལྷག་མར་འགྱུར་གྱི། ཕམ་པ་བྱུང་ངོ་ཞེས་གཞན་ཟེར་བའི་གཏམ་
བདག་གིས་ཐོས་སོ་ཞེས་བརྗོད་པས་ནི་ལྷག་མར་མི་འགྱུར་ཏེ། ལུང་ཞུ་བ་ལས། གཞན་
ཟེར་བ་དང་གཅིག་ནས་གཅིག་ཏུ་བརྒྱུད་དེ་སྐུར་བ་བཏབ་ན་ཐམས་ཅད་ཉེས་པ་སྦོམ་པོར་
འགྱུར་རོ་ཞེས་གསུངས་པ་དང་། སྤྱིར་བསྟན་ལས་བདག་ཉིད་དང་འབྲེལ་བར་རོ། །འོག་
མ་དག་ལ་གཞན་ལ་ན་སྨད་པ་ཉིད་དོ་ཅེས་པས་གྲུབ་བོ། །དེ་དང་མཐུན་པར་རྣམ་འབྱེད་
འགྲེལ་ལས། ཐོས་པ་ནི་གཞན་ལ་གཏམ་ཐོས་པ་མ་ཡིན་གྱི། ཡོལ་བ་ལ་སོགས་པས་
བསྒྲིབས་པའི་ཕག་ན་མི་ཚངས་པར་སྤྱོད་པ་ལ་སོགས་པ་བྱེད་པའི་སྒྲ་བདག་ཉིད་ཀྱི་རྣ་བས་
ཐོས་པའོ། །ཞེས་བཤད་དོ། །བསམ་པ་ནི་དགེ་སློང་ཕ་རོལ་པོ་དེ་ཉམས་པར་འདུན་པས་
སོ༑ ༑འདིའི་ཁུངས་ནི་སོ་སོ་ཐར་པ་དང་ལུང་རྣམ་འབྱེད་ལས། ཅི་ནས་ཀྱང་འདི་ཚངས་པར་
སྤྱོད་པ་དང་འབྲལ་ལོ་སྙམ་ནས་ཞེས་གསུངས་སོ། །ཊིཀ་ལས། ཉམས་པར་བྱ་བའི་བསམ་
པས་ཡིན་གྱིས། ཁྲོས་པའམ་རྒོད་བག་གམ་བྱུང་རྒྱལ་གྱིས་ནི་མ་ཡིན་ནོ་ཞེས་སོ། །
འོ་ན་སོ་སོ་ཐར་པའི་མདོ་ལས་འཁྲོས་འཁྲུགས་པས་སྐུར་བ་འདེབས་ན་ཞེས་གསུངས་
པ་དེ་ཇི་ལྟར་ཡིན་ཞེ་ན། ཊིཀ་ལས། དེ་ནི་གླེང་གཞིའི་དབང་ཁོ་ནས་གསུངས་པ་ཡིན་གྱི་
ཡན་ལག་ནི་མ་ཡིན་ཏེ། འདིར་སྐུར་བ་གདབ་པའི་བསམ་པ་ཡན་ལག་ཡིན་ནོ། །ཞེས་སོ། །
གང་ཐོས་པ་དེ་ནི་ཐོས་པ་ལས་གཞི་གཞན་མཐོང་བ་མ་ཡིན་པས། ཐོས་པ་ལ་མཐོང་ངོ་
ཞེས་སྨྲ་ན་གཞི་མེད་པར་སྐུར་འདེབས་ཀྱི་ལྷག་མར་འགྱུར་རོ། །དོགས་པ་ལ་མཐོང་ངོ་
ཞེས་སྨྲ་བ་ལ་སོགས་པ་ལ་ཡང་དེ་བཞིན་ནོ། །འདིའི་ཁུང་ནི་ལུང་རྣམ་འབྱེད་ལས། ཐོས་པ་
ལས་ཡིད་ཆེས་ནས་བདག་གིས་མཐོང་ངོ་ཞེས་ཟེར་བ་དང་། དོགས་པ་ལ་བདག་གིས་
མཐོང་ངོ་ཞེས་ཟེར་ན་དགེ་འདུན་ལྷག་མར་འགྱུར་རོ་ཞེས་གསུངས་སོ། །སྔོན་ཕམ་པའི་

ཉེས་སྤྱོད་བྱེད་པ་མཐོང་སྟེ་བརྗོད་ནས་མཐོང་ངོ་ཞེས་སྐུར་བ་འདེབས་ན་བརྗེད་པ་ནི་གཞི་
ཡོད་པ་ཉིད་མ་ཡིན་པས། གཞི་མེད་ཀྱི་ལྷག་མར་འགྱུར་རོ། །ཐོས་ཏེ་བརྗོད་བཞིན་དུ་ཐོས་
སོ་ཞེས་ཟེར་བ་དང་། དོགས་ཏེ་བརྗོད་བཞིན་དུ་དོགས་སོ་ཞེས་ཟེར་ན་ཡང་གཞི་མེད་ཀྱི་
ལྷག་མར་འགྱུར་རོ། །གལ་ཏེ་མཐོང་སྟེ་བརྗོད་བཞིན་དུ་མཐོང་ཞེས་སྨྲ་བ་ཆོས་ཅན། བརྫུན་
ཡིན་པ་མི་འཐད་པར་ཐལ། དོན་དང་མཐུན་པར་སྨྲས་པ་ཡིན་པའི་ཕྱིར་རོ་ཞེ་ན། དོན་གྱི་
མཐོང་ཐོས་དོགས་གསུམ་ཡོད་པ་དེ་ཉིད་ནི་མི་བརྫུན་པ་བདེན་པར་སྨྲ་བ་ཉིད་ཀྱི་རྒྱུ་མ་ཡིན་
ནོ། །ཊཱིཀ་ལས། བརྫུན་པ་དང་བདེན་པ་གཉིས་ནི་འདུ་ཤེས་དང་འབྲེལ་བ་ཡིན་གྱི། དོན་
གྱི་དེ་ཉིད་དང་འབྲེལ་པ་མ་ཡིན་པའི་ཕྱིར་རོ་ཞེས་སོ། ། ་
ད་ནི་བག་ཙམ་གྱིས་སྐུར་བ་འདེབས་པའི་དགེ་འདུན་ལྷག་མ་འཆད་དེ། བརྗོད་པར་
བྱ་བ་གཞན་ལ་ཞེས་སོ། །འདིའི་སྤྱི་དོན་ལ་བཞི་ལས། གླེང་གཞི་ནི་རྒྱལ་པོའི་ཁབ་ཏུ་
འཛའ་བོ་དང་ས་ལས་སྐྱེས་གཉིས་ཀྱིས་གྱད་བུ་ནོར་ལ་བྱེད་པ་པོ་དང་བྱ་བ་མ་སྦྱོར་བར་
ཕམ་པས་སྐུར་བ་བཏབ་པ་ལས་དགེ་འདུན་ལྷག་མར་བཅས་སོ། །དགག་བྱ་ནི་སྔ་མ་
བཞིན་ནོ། །ངོ་ཏི་དང་ཡན་ལག་རྩིས་ནི་སྔར་གཞི་མེད་ཀྱི་སྐབས་སུ་ཇི་སྐད་བསྟན་པ་དེ་
དག་སྟེ། འདིར་ནི་བྱེད་པ་པོ་དང་བྱ་བ་མ་སྦྱོར་བས་ཁྱད་པར་དུ་བྱས་སོ། །ཡན་ལག་གི་དོན་
ནི༑ སྔར་གཞི་མེད་ཀྱི་སྐབས་སུ་ཕམ་པར་འགྱུར་བ་ལྷག་པར་སྤྱོད་པས་ཞེས་པ་ལ་སོགས་
པ་སྔར་བསྟན་པ་དེ་དག་ཐམས་ཅད་འདིར་ཁས་བླངས་ནས་བརྫུན་དུ་སྨྲ་བས་སོ། །ཞེས་
སྨོས་པ་དེའི་བྱེ་བྲག་འགའ་ཞིག་འདིར་བརྗོད་པར་བྱ་སྟེ། ཞེས་ཊཱི་ཀས་མཚམས་སྦྱར་བཀོད་
ནས། བརྗོད་པར་བྱ་བ་ནི་ཕམ་པ་སྟེ་དོན་གསལ་བ་ལས་གཞན་དོན་མི་གསལ་བ་ལ་གནས་
པའི་ཚིག་སྟེ། བྱེད་པ་པོ་དང་བྱ་བ་མ་སྦྱར་པའི་ཚིག་བདེན་པའི་འདུ་ཤེས་བསྒྱུར་ཏེ་བརྫུན་
དུ་སྨྲ་ན་བག་ཙམ་གྱི་ལྷག་མར་འགྱུར་བའོ། །རྣམ་འབྱེད་འགྲེལ་ལས། འདི་ནི་བག་ཙམ་གྱི་
གཞི་ཡོད་པ་ལས་སྐུར་བ་འདེབས་པ་ཡིན་ནོ་ཞེས་སོ། །གཞན་གྱི་ཆ་དང་མཐུན་པ་ཞེས་པ་

ནི་ཊིཀ་ལས་གཞི་མེད་པར་སྐུར་བ་འདེབས་པ་དོན་གསལ་བར་གོ་བར་བྱེད་པ་ལས་གཞན་
དོན་མི་གསལ་བར་གོ་བར་བྱེད་པའི་ཚིག་གཞན་གྱི་ཆ་དང་མཐུན་པའི་དགེ་འདུན་ལྷག་མ་
ཞེས་སོ། །ལུང་རྣམ་འབྱེད་ལས། གཞན་གྱི་ཆ་མ་ཡིན་པ་དང་མཐུན་པའི་དགེ་འདུན་ལྷག་
མ་སྟེ་ཞེས་གསུངས་པ་ལ་དེ་ལ་ནི་ལུང་རྣམ་འབྱེད་ལས་གཞན་ཞེས་བྱ་བ་ནི་མྱ་ངན་ལས་
འདས་པའོ། །མྱ་ངན་ལས་འདས་པའི་ཆ་མ་ཡིན་པ་དང་མཐུན་པ་ནི་ཕམ་པར་འགྱུར་བའོ་
ཞེས་གསུངས་ཤིང་། གཞན་གྱི་ཆ་མ་ཡིན་པ་དང་མཐུན་པ་ཕམ་པར་འགྱུར་བའི་ཆོས་ཀྱིས་
སྐུར་བ་འདེབས་པ་ཞེས་ཀྱང་ལུང་རྣམ་འབྱེད་ལས་གསུངས་སོ། །ཞུ་བའི་སྐབས་ལས་མི་
བསྟེན་པ་ནི་འཁྲིག་པ་བསྟེན་དུ་མི་རུང་བ་སྟེ། ཕོ་མོའི་དབང་པོ་མེད་པའི་མཚན་མར་མི་
ཚངས་པར་སྤྱད་ཞེས་སྐུར་བ་འདེབས་ན་སྦོམ་པོའོ། །
འདིར་ཁ་ཅིག་ན་རེ་འདི་ནི་མིང་སྦོམ་པོ་ཞེས་བཏགས་ཀྱང་ཉེས་བྱས་ཡིན་ཏེ། མི་
བསྟེན་པའི་མཚན་མར་མི་ཚངས་པར་སྤྱོད་པའི་ལྟུང་བ་ནི་སྦོམ་པོ་ཡིན་ལ། སྦོམ་པོས་སྐུར་
བ་བཏབ་ན་ཉེས་བྱས་ཡིན་པའི་ཕྱིར་ཏེ། དེའང་ལུང་ཞུ་བ་ལས། ཉེས་པ་སྦོམ་པོའི་སྐུར་བ་
བཏབ་ན་ཉེས་བྱས་སུ་འགྱུར་རོ་ཞེས་གསུངས་པ་དང༌། ཊཱིཀ་ལས། ཕམ་པས་སྐུར་ན་ནི་
དགེ་འདུན་ལྷག་མའོ། །དགེ་འདུན་ལྷག་མས་སྐུར་ན་ནི་ལྟུང་བྱེད་དོ། །ལྟུང་བ་གཞན་གྱིས་
སྐུར་ན་ནི་ཉེས་བྱས་སོ་ཞེས་ཕམ་ལྷག་ལས་གཞན་གྱིས་སྐུར་བ་བཏབ་ན་ཉེས་བྱས་སུ་
བཤད་པས་གྲུབ་བོ། །སྦོམ་པོ་རྣམས་ཀྱི་ནང་ན་སྡིག་ལྕི་བ་ངན་སེམས་ཀྱིས་ཁྲག་ཕྱུང་བ་
དང་དབྱེན་བྱས་པ་སྟེ་འདི་གཉིས་ཀྱིས་སྐུར་བ་བཏབ་ན་ཉེས་བྱས་སུ་གསུངས་པའི་གནད་
ཀྱིས་ཀྱང་ངོ༌། །གལ་ཏེ་སྦོམ་པོས་སྐུར་བ་བཏབ་པས་སྦོམ་པོ་བསྐྱེད་ན་ཕམ་པས་སྐུར་བ་
བཏབ་པས་ཕམ་པ་བསྐྱེད་པར་ཐལ་ཞེས་མཚུངས་སོ་ཞེས་འཆད་དོ། །ཞུ་འགྲེལ་ལས་ཀྱང་།
གཞན་དག་ན་རེ་ཕོ་དང་མོའི་དབང་པོ་དང་བྲལ་བ་དང་སྐུར་བ་འདེབས་པ་དེ་ནི་ཕམ་པར་
གཏོགས་པའི་སྦོམ་པོས་སྐུར་བ་བཏབ་པ་ཡིན་ལ། སྦོམ་པོས་སྐུར་བ་བཏབ་པ་ལ་སྦོམ་

པོར་འགྱུར་བར་ཡང་བརྗོད་པར་མི་ནུས་ཏེ། ཉེས་པ་སྦོམ་པོས་སྐུར་བ་བཏབ་ན་ཉེས་བྱས་
སོ་ཞེས་གསུངས་སོ། །དེ་ལྟ་བས་ན་འདིར་ཉེས་པ་སྦོམ་པོར་སྨོས་པ་ནི་འགའ་ཞིག་གིས་སྒྲོ་
བཏགས་པ་ཡིན་ལ། འདིར་ཉེས་བྱས་སུ་གསུངས་པ་ཉིད་བཟུང་ངོ་ཞེས་བཤད་དོ། །རང་
ལུགས་ནི་སྦོམ་པོས་སྐུར་བ་བཏབ་ན་ཉེས་བྱས་སུ་གསུངས་པ་དེ་དག་ནི་སྤྱིར་བཏང་ཡིན་
ལ་དགེ་སློང་ལ་མི་ཚངས་སྤྱོད་ཀྱི་སྐུར་བ་འདེབས་པ་འཚང་ཆེ་བ་ལ་བལྟོས་ནས། མི་བསྟེན་
པས་སྐུར་བ་འདེབས་ན་སྦོམ་པོ་ཞེས་གསུངས་པ་ནི་དམིགས་བསལ་ཡིན་ནོ། །ཕམ་པའི་
དངོས་གཞི་ཡོངས་རྫོགས་ཀྱིས་སྐུར་བ་བཏབ་ན་ལྷག་མའི་དངོས་གཞི་ཡོངས་རྫོགས་
བསྐྱེད་པ་ལྟར། ཕམ་པའི་སྡེའི་སྦོམ་པོས་སྐུར་བ་བཏབ་ན་ཡང་ལྷག་མའི་སྡེའི་སྦོམ་པོ་བསྐྱེད་
པ་ལ་འགལ་བ་ཅི་ཞིག་ཡོད་དེ། དེས་ན་ལུང་དང་མདོ་རྩ་འགྲེལ་ལས་སྦོམ་པོར་གསུངས་
པ་འདི་ཉེས་བྱས་མ་ཡིན་གྱི། སྦོམ་པོ་ཉིད་ཡིན་པར་ཤེས་པར་བྱའོ། །དེ་བཞིན་གཤེགས་པ་
ལ་ངན་སེམས་ཀྱིས་ཁྲག་ཕྱུང་བ་དང་དགེ་འདུན་གྱི་དབྱེན་བྱས་པའི་སྡིག་པ་ནི་མཚམས་
མེད་པ་སྟེ། ལྟུང་བ་ནི་སྦོམ་པོའོ། །དེ་ཡང་མི་གསོད་པའི་སྦྱོར་བའི་སྦོམ་པོ་དང་། དབྱེན་བྱེད་
པའི་ལྷག་མའི་ཕྱོགས་དང་མཐུན་པའི་སྦོམ་པོ་སྟེ་གོ་རིམ་བཞིན་ནོ། །
འོ་ན་མཚམས་མེད་པ་དེ་གཉིས་ཀྱིས་སྐུར་བ་བཏབ་ན་ཅིར་འགྱུར་ཞེ་ན། བསྡུས་པ་
ལས། དགེ་སློང་གིས་མཚམས་མེད་པ་ལྔས་སྐུར་བ་བཏབ་ན་དེ་དག་ཐམས་ཅད་དགེ་སློང་
མ་ཡིན་པར་འགྱུར་བས་དངོས་གཞིའོ། །དེ་བཞིན་དུ་སྦོམ་པོའི་ལྟུང་བས་གླེངས་ན་ཡང་
དགེ་སློང་མ་ཡིན་པས་གླེང་བ་ན་དགེ་འདུན་ལྷག་མའོ། །ཞེས་བཤད་དོ། །འགྲེལ་ཆུང་
ལས། ཡང་དག་པར་གཤེགས་པ་ལ་ངན་སེམས་ཀྱིས་ཁྲག་ཕྱུང་ངོ་ཞེས་སྐུར་བ་དང་། དགེ་
འདུན་གྱི་དབྱེན་བྱས་སོ་ཞེས་སྐུར་བ་ནི་རྩ་བ་མེད་པའི་དགེ་འདུན་ལྷག་མའི་སྦོམ་པོའོ་ཞེས་
སོ༑ ༑མཚམས་མེད་གཉིས་ཀྱིས་སྐུར་བ་བཏབ་ན་ཉེས་བྱས་སུ་ལུང་དང་རང་གི་རྣམ་བཤད་
དང་ཊིཀ་དང་གསུམ་ལས་བཤད་དོ། །འོ་ན་ལྟུང་བ་ཆེ་ཆུང་གསུམ་བཤད་པ་དེ་དག་གང་གི་

རྗེས་སུ་འབྲང་ཞེ་ན། དང་པོ་ལྷག་མར་བཤད་པ་དེ་མི་རིགས་ཏེ། ལུང་ཞུ་བ་ལས། དགེ་
འདུན་གྱི་དབྱེན་དང་། ངན་སེམས་ཀྱིས་ཁྲག་ཕྱུང་བས་སྐུར་བ་བཏབ་ན་ཉེས་བྱས་སུ་འགྱུར་
རོ༑ ༑ཞེས་གསུངས་པ་དང་འགལ་ལོ། །དེ་དག་ཐམས་ཅད་དགེ་སློང་མ་ཡིན་པར་འགྱུར་
བས་ཞེས་བརྗོད་པས་དེའང་མི་རིགས་ཏེ། ལུང་ཞུ་བ་ལས། དགེ་འདུན་གྱི་དབྱེན་དང་ངན་
སེམས་ཀྱིས་ཁྲག་ཕྱུང་བས་སྐུར་བ་དེ་ནི་ཉེས་བ་སྦོམ་པོས་སྐུར་བ་སྟེ། ཉེས་པ་སྦོམ་པོས་ནི་
དགེ་སློང་མ་ཡིན་པར་མི་འགྱུར་གྱི། དེ་ནི་བཤགས་པར་འོས་སོ་ཞེས་གསུངས་པ་དང་
འགལ་ལོ། །གཉིས་པ་སྦོམ་པོར་བཤད་པ་དེ་སྦོམ་པོ་བཏགས་པ་བ་ཡིན་ནོ་ཞེས་རིགས་སོ། །
གསུམ་པ་ཉེས་བྱས་སུ་གསུངས་པ་དེ་རྣམས་ལེགས་པར་བཤད་པ་ཡིན་ཏེ། ལུང་ཞུ་བ་
ལས། ཉེས་བྱས་སུ་གསུངས་པ་དེ་དང་མཐུན་པར་རང་གི་རྣམ་བཤད་ལས་དེ་གཉིས་ཀྱིས་
སྐུར་བ་འདེབས་ན་ཉེས་བྱས་སུ་རྣམ་པར་གནས་པ་ཡིན་ནོ་ཞེས་གསུངས་ལ། ཊིཀ་ལས་
ཀྱང་། མཚམས་མེད་པ་གཉིས་པོ་དགེ་འདུན་གྱི་དབྱེན་བྱེད་པ་དང་དེ་བཞིན་གཤེགས་པ་
ལ་ངན་སེམས་ཀྱིས་ཁྲག་ཕྱུང་བ་དག་གིས་སྐུར་པ་འདེབས་པ་དེ་ལ་ནི་ཉེས་བྱས་སུ་འགྱུར་
རོ༑ །དེ་གཉིས་སྦོམ་པོ་ཡིན་པའི་ཕྱིར་རོ་ཞེས་སྦོམ་པོས་སྐུར་བ་བཏབ་པའི་ཉེས་བྱས་སུ་
གསུངས་སོ། །བསམ་པ་ནི་སྐུར་བ་འདེབས་པར་འདོད་པས་སྦྱོར་བ་ནི་བདག་གིས་བསམ་
ཏེ་སྨྲས་སོ་ཞེས་བྱ་བ་ནི་ལུང་གི་ཚིག་ཟུར་སྨོས་པ་སྟེ། ཚིག་ཟུར་སྨྲོས་པ་དེའི་ཚིག་ལྷག་མ་ནི་
ལས་སོ་ཞེས་པས་བསྡུས་ཏེ། དགེ་སློང་སྟན་ལས་ལངས་ཏེ་ཞེས་ཟུར་གྱིས་གཞོགས་སྨོས་
བྱེད་ན་ཉེས་བྱས་སོ། །འདི་ནི་ལུང་ཞུ་བ་ལས་དགེ་སློང་སྟན་ལས་ལངས་ཏེ། བག་གིས་
བསམས་ཏེ་སྨྲས་སོ་ཞེས་ཟེར་ཞིང་སྐྱེ་བོ་ཐམས་ཅད་ལས་ཉེས་བྱས་སུ་འགྱུར་རོ་ཞེས་
གསུངས་སོ། །ད་ནི་བསྒོ་བ་ལས་གྱུར་པ་འཆད་དེ་སྐབས་ཀྱི་སྦོམ་པོ་བསྟན་པ་ནི། གཞན་
གྱི་འཁོར་ཁ་འདྲེན་ན་སྦོམ་པོ་ཞེས་སོ། །
འོ་ན་མ་བྱིན་པར་ལེན་པའི་སྐབས་ནས་གཞན་དབང་བར་གྱུར་པའི་ལྷན་ཅིག་གན

པ་དེ་དང་ཉེ་གནས་རང་གི་སར་ཁ་འདྲེན་ཅིང་འབྲོས་སུ་བཅུག་ན་ཕམ་པར་གསུངས་པ་
དང༌། གཞིའི་སྐབས་ནས་ཕ་མས་མ་གནང་བའི་བུ་རབ་ཏུ་འབྱིན་ན་ཉེས་བྱས་སུ་གསུངས་
པ་དང་། མའི་རྣམ་འབྱེད་ནས་ཁྱིམ་ཐབ་ཀྱིས་མ་གནང་བའི་བུད་མེད་རབ་ཏུ་འབྱིན་ན་ལྟུང་
བྱེད་དུ་གསུངས་པ་དང་། སྐབས་འདིར། འཁོར་ཁ་འདྲེན་ན་སྦོམ་པོར་གསུངས་པ་སྟེ། བཞི་
པོ་དེ་རྣམས་གཞན་དབང་བའི་མི་རང་ཕྱོགས་སུ་འཇོག་པར་གསུངས་པ་ལ། ལྟུང་བ་ཆེ་ཆུང་
ཐ་དད་དུ་སྐྱེད་པར་མི་རིགས་སོ་སྙམ་ན། འདི་རྣམས་གཞན་གསུམ་ལ་མ་བྱིན་ལེན་གྱི་ཕམ་
པར་མི་འགྱུར་ཏེ། རྐུ་སེམས་མེད་པའི་ཕྱིར་རོ། །རབ་ཏུ་འབྱིན་པ་གཉིས་ལས་དབྱེན་དུ་
རྟོགས་པའི་སྦོམ་པོར་མི་འགྱུར་ཏེ། ཁྱིམ་འཁོར་བའི་རྒྱ་མཚོ་ལས་བསྒྲལ་སྙམ་པའི་བསམ་
པས་ཞུགས་ཀྱིས། བྱ་བ་དང་སྤྱོད་པ་ཐ་དད་ཀྱི་སྒོ་ནས་འབྱེད་པར་ཞུགས་པ་མ་ཡིན་པའི་
ཕྱིར་རོ། །རབ་ཏུ་འབྱིན་པ་གཉིས་ལས་ལྟུང་བ་ཆེ་ཆུང་དུ་འགྱུར་བ་ནི་གཏན་འབྲལ་དུ་འགྱུར་
བ་དང་མི་འགྱུར་བས་ཡུལ་ལ་གནོད་པ་ཆེ་ཆུང་གི་བྱེ་བྲག་གིས་ཞེས་གསུངས་སོ། ། བསྒོ་
གྱུར་རྣམས་ཀྱི་ཐུན་མོང་ནི་བཟློག་པའི་ཚུལ་གྱིས་ཞེས་པ་ནས་བསྟན་ཏོ། ། །
འདིའི་སྤྱི་དོན་ལ་གཉིས་ལས། དང་པོ་དགོས་པའི་དོན་ནི། ཚིག་ཚོགས་སྐྱུངས་ཏེ།
ལུང་ལས་བཞམས་བསྒོ་ལ་སོགས་པ་ཐུན་མོང་གི་ཆོས་འདི་རྣམས་བསྒོ་གྱུར་གྱི་ལྟུང་བ་རེ་
རེ་ལ་རེ་རེ་གསུངས་པས་ཚིག་ཚོགས་ཆེ་བ་ལས། མདོ་རྩ་བར་ཐུན་མོང་དུ་བསྡུས་པས་ཚིག་
ཚོགས་ཆུང་བའོ། ། །
གཉིས་པ་བསྡུས་པའི་དོན་ལ་གཉིས་ཏེ། བསྒོ་བ་ལས་གྱུར་པ་རྣམས་ཀྱི་དབྱེ་བ་དང་།
སྒོ་གྱུར་ཐུན་མོང་གི་ཆོས་རྣམས་གཏན་ལ་དབབ་པའོ། །དང་པོ་ནི། རྟེན་ཕ་མའི་དབང་དུ་
བྱས་ནས་དངོས་སུ་གསུངས་པའི་བསྒོ་གྱུར་གྱི་ལྟུང་བ་བཅུ་སྟེ། དགེ་འདུན་གྱི་དབྱེན་བྱེད་
པ་དང་། དེའི་རྗེས་སུ་ཕྱོགས་པ་དང༌། ཁྱིམ་སུན་འབྱིན་པ་དང་། བཀའ་བློ་མི་བདེ་བ་སྟེ་དེ་
དག་གི་དགེ་འདུན་ལྷག་མ་བཞི་དང་། སྡིག་ལྟ་མི་གཏོང་བའི་ལྟུང་བྱེད་དེ་ལྔ་དང་། དགེ་

སློང་མའི་བཟློག་པའི་ཕམ་པ་དང་། དཀོན་ནོ་མཆོག་གཏོང་བའི་ལྷག་མ་དང་། འཐབ་ཀྲོལ་
བྱེད་པའི་ལྷག་མ་དང་། སྡེ་ཞིང་གནས་པའི་ལྷག་མ་དང་། སྡེ་ཞིང་གནས་སུ་འཇུག་པའི་
ལྷག་མ་དང་ལྔ་སྟེ། དང་པོ་ལྔ་ནི་དགེ་སློང་ཕ་མ་གཉིས་ཀའི་ཐུན་མོང་བ་ཡིན་ལ། ཕྱི་མ་ལྔ་ནི་
དགེ་སློང་མའི་བསྒོ་གྱུར་ཐུན་མོང་མ་ཡིན་པའོ། །ལུང་དགེ་སློང་མའི་རྣམ་འབྱེད་ལས་
མཚམས་ཀྱི་ཕྱི་རོལ་ཏུ་བཟོད་པར་གསོལ་ཏུ་འཇུག་པའི་ལྷག་མ་ཡང་བསྒོ་གྱུར་ཡིན་པར་
བཤད་དོ། །དེ་ནི་ལུང་ཡི་གེ་ནོར་བ་ཡིན་ཞེས་རིགས་ཏེ། དགེ་སློང་མའི་སོ་སོ་ཐར་པ་ལས་
མཚམས་ཀྱི་ཕྱི་རོལ་ཏུ་ཁྲིད་དེ་བཟོད་པ་གསོལ་དུ་འཇུག་ན་ཆོས་འདི་ཡང་དང་པོས་ལྟུང་
བར་འགྱུར་ལ་ཞེས་གསུངས་པ་དང་། རྒྱ་ཆེར་འགྲེལ་ལས། ཆོས་འདི་ཡང་དང་པོས་ལྟུང་
བར་འགྱུར་ལ་ཞེས་གསུངས་པ་དེའི་དོན་ནི་སྤྱད་པ་ཙམ་གྱིས་ཁ་ན་མ་ཐོ་བ་འདིར་འགྱུར་
གྱི་ཡང་ཕྱིར་བཟློག་ཅིང་མི་གཏོང་བ་ལ་ནི་མ་ཡིན་པར་རིག་པར་བྱའོ་ཞེས་བཤད་པ་དེ་
ངེས་པར་བཟུང་ངོ་། །མདོ་རྩ་འགྲེལ་ལས་འདི་བསྒོ་གྱུར་ཡིན་པར་མ་གསུངས་པས་ཀྱང་
གཉིས་པ་བསྒོ་གྱུར་ཐུན་མོང་གི་ཆོས་རྣམས་གཏན་ལ་དབབ་པའོ། །དེ་ལ་བཞི་སྟེ།
བསྒོ་གྱུར་ཐུན་མོང་གི་ཡན་ལག་བསྟན་པ་དང་། བསྒོ་གྱུར་ལྟུང་བའི་གྲངས་བསྟན་པ་དང་།
བསྒོ་གྱུར་སྦྱོར་ལྟུང་གི་དང་པོ་ངོས་བཟུང་བ་དང་། བསྒོ་གྱུར་དངོས་གཞི་སྐྱེ་དུས་ངོས་བཟུང་
བའོ། །དང་པོ་ནི། དབྱེན་བྱེད་པའི་དགེ་འདུན་ལྷག་མ་ཆོས་ཅན། བཟློག་པའི་ཡན་ལག་ལྔ་
ལ་རག་ལས་ཏེ་བྱུང་བ་ཡིན་ཏེ། བསྒོ་བ་ལས་གྱུར་པའི་ལྟུང་བ་དངོས་གཞི་རྫོགས་པ་ཉིད་
ཡིན་པའི་ཕྱིར་རོ། །དཔེར་ན་རྗེས་སུ་ཕྱོགས་པ་ལ་སོགས་པ་གཞན་དགུ་པོ་བཞིན་ནོ། །
བསྒོ་གྱུར་གྱི་ལྟུང་བ་བཅུ་པོ་འདི་དག་བསྐྱེད་པ་ལ་བཟློག་པ་ལྔ་ཡན་ལག་ཏུ་དགོས་པ་ནི་
ཐུན་མོང་གི་ཆོས་ཡིན་ནོ། །བཟློག་པ་ལྔ་ནི། བཞམས་བསྒོ་དང་གསོལ་བ་དང་། ལས་བརྗོད་
པ་གསུམ་མོ། །བཞམས་ཏེ་བསྒོ་བ་ནི་ཚིག་འཇམ་པོའི་སྒོ་ནས་གྲོས་གདབ་པ་སྟེ། ཁྱེད་

ཀྱིས་བྱ་བ་མ་ཡིན་པ་འདི་མ་བྱེད་ཅིག་ཅེས་དངོས་སུ་བཟློག་པ་ཡིན་ནོ། །འོ་ན་བཞམས་
བསྒོ་འདི་དགེ་འདུན་གྱིས་བྱེད་དམ། གང་ཟག་གིས་བྱེད་སྙམ་ན། ཊིཀ་ལས། དགེ་འདུན་
མས་བཞམས་སྟེ་བསྒོ་ཞེས་དགེ་སློང་མའི་སྐབས་ནས་བཤད་ཅིང་། སྐབས་འདི་ཉིད་ཀྱི་
ཊཱིཀ་ལས། བཞམས་ཏེ་བསྒོ་བ་ཞེས་བྱ་བ་ནི་འདིར་དགེ་འདུན་དུ་མ་གྱུར་པའི་དགེ་སློང་
ཚངས་པ་མཚུངས་པར་སྤྱོད་པ་གཅུགས་པས་ཕན་ཚུན་བཟློག་པ་བྱེད་པ་ཡིན་པར་རིག་
པར་བྱའོ་ཞེས་བཤད་དོ། །དགེ་འདུན་གྱིས་བསྐོས་ནས་གང་ཟག་གིས་དངོས་སུ་བཟློག་པ་
སྟེ༑ བསྡུས་པ་ལས་བཞམས་ཏེ་བསྒོ་བར་བྱ་སྟེ། དགེ་འདུན་ནམ་དགེ་འདུན་གྱིས་བསྐོས་
པའི་དགེ་སློང་གཅིག་གིས་གཅིག་བཏང་བའི་ཚིག་གིས་བཟློག་པར་བྱའོ་ཞེས་སོ། །གསོལ་
བ་ནི་ཊཱི་ཀ་ལས་དངོས་སུ་བཟློག་པ་བྱེད་པ་ཉིད་མ་ཡིན་གྱི་བཟློག་པའི་ཐབས་ཡིན་པས་
ཞེས་བཤད་དེ། ལས་ཀྱིས་བསྒོ་བ་མཛད་དོ། །འདི་ནི་གསོལ་བའོ་ཞེས་དགེ་འདུན་རྣམས་
ལ་ཞུ་བ་ནི་གསོལ་བ་ཞེས་བྱའོ། །ལས་བརྗོད་པ་གསུམ་ནི་ལས་ཀྱི་ཆོ་ག་ལན་གསུམ་
བརྗོད་པའི་སྒོ་ནས་དགེ་འདུན་གྱིས་དངོས་སུ་བཟློག་པ་ཡིན་ནོ། །དེ་ལྟར་ན་དངོས་སུ་
བཟློག་པ་བཞི་ལས་མེད་ཀྱང་གསོལ་བ་ནི་བཟློག་པ་དང་འདྲ་བ་ཡང་བགྲངས་ཏེ་བཟློག་
པ་ལྔ་ཞེས་ཐ་སྙད་བཏགས་སོ། །
གཉིས་པ་བསྒོ་གྱུར་ལྟུང་བའི་གྲངས་ཚད་བསྟན་པ་ནི། དགེ་འདུན་གྱི་དབྱེན་བྱེད་པ་
ལྟ་བུ་ལ་བསྒོ་གྱུར་གྱི་ལྟུང་བ་དུ་བསྐྱེད་ཅེ་ན། འདི་ལ་གསུམ་ལས། དང་པོ་གཞན་ལུགས་
དགག་པ་ནི། ཁ་ཅིག་ན་རེ་དགེ་འདུན་གྱི་དབྱེན་བྱེད་པ་ལ་བསྒོ་གྱུར་གྱི་ལྟུང་བ་ལྔ་བསྐྱེད་
དེ༑ བཞམས་བསྒོ་དང་གསོལ་བ་དང་ལས་བརྗོད་པ་དང་པོ་དང་བརྗོད་པ་གཉིས་པ་སྟེ་དེ་
རྣམས་རེ་རེའི་མཐར་སྦོམ་པོ་རེ་རེ་སྟེ་སྦོམ་པོ་བཞི་དང་ལས་བརྗོད་པ་གསུམ་པའི་མཐར་
དགེ་འདུན་ལྷག་མ་གཅིག་དང་ལྟུང་བ་ལྔ་བསྐྱེད་པ་སྟེ། ཊཱི་ཀ་ལས། བཟློག་པ་དང་འབྲེལ་
བ་ཡིན་པ་དེའི་ཕྱིར་བཟློག་པ་ཇི་སྙེད་པ་ལྟུང་བ་ཡང་དེ་སྙེད་དུ་འགྱུར་རོ་ཞེས་བཤད་པས་

ཤེས་སོ་ཞེས་ཟེར་རོ། །འོ་ན་ལས་བརྗོད་པ་གསུམ་པ་ལ་བལྟོས་པའི་ལྟུང་བ་གཅིག་ལས་
མི་བསྐྱེད་ན། ལུང་རྣམ་འབྱེད་ལས། ལས་བརྗོད་པ་གསུམ་པ་བརྗོད་པ་ན་མ་རྫོགས་པར་
གཞི་དེ་གཏོང་ན་དེ་ལྟ་ན་ལེགས། གལ་ཏེ་མི་གཏོང་ན་ཉེས་པ་སྦོམ་པོར་འགྱུར་རོ། །རྫོགས་
པར་བརྗོད་ན་དགེ་འདུན་ལྷག་མར་འགྱུར་རོ། །ཞེས་གསུངས་པ་དང་འགལ་ལོ། །
གཉིས་པ་རང་ལུགས་བཞག་པ་ནི། དགེ་འདུན་གྱི་དབྱེན་བྱེད་པ་ལྟ་བུ་ལ་སྦྱོར་ལྟུང་
ལྔ་དང་དངོས་གཞི་གཅིག་སྟེ་བསྒོ་གྱུར་གྱི་ལྟུང་བ་དྲུག་བསྐྱེད་དོ། །དེ་ལུང་རྣམ་འབྱེད་ལས།
དགེ་འདུན་གྱི་དབྱེན་བྱེད་པ་ལ་བཞམས་བསྒོ་དང་གསོལ་བ་དང་ལས་བརྗོད་པ་དང་པོ་
དང་བརྗོད་པ་གཉིས་པ་ལ་མི་གཏོང་ན་སྦོམ་པོ་རེ་རེ་སྟེ་སྦོམ་པོ་བཞི་དང་། ལས་བརྗོད་པ་
གསུམ་པ་མ་རྫོགས་པ་ན་སྦོམ་པོ་སྐྱེད་ཅིང་རྫོགས་པར་བརྗོད་པ་ན་དགེ་འདུན་ལྷག་མར་
འགྱུར་ཞེས་གསུངས་པས་གྲུབ་བོ། །བཟླས་པ་ནི་ཐ་དད་པ་ཉིད་དོ་ཞེས་དེ་དག་གི་སྦོམ་པོ་
ཐ་དད་དུ་བཤད་པས་དགེ་འདུན་ལྷག་མ་དང་ཐ་དད་པ་ལ་ལྟ་ཅི་སྨོས་སོ། །
གསུམ་པ་རྩོད་པ་སྤོང་བ་ལ་གཉིས་ལས། དང་པོ་གྲངས་ཉུང་བར་རྩོད་པ་སྤང་བ་ནི།
གལ་ཏེ་དགེ་འདུན་གྱི་དབྱེན་བྱེད་པ་ལྟ་བུ་ལ་བསྒོ་གྱུར་གྱི་ལྟུང་བ་དྲུག་བསྐྱེད་ཅིང་ཁྱད་པར་
དུ་ཡང་ལས་བརྗོད་པ་གསུམ་པ་ལ་ལྟུང་བ་གཉིས་བསྐྱེད་ན། འགལ་བ་གསུམ་སྟེ། ཚིག་གི་
སྐད་ཅིག་མ་ནི་གཅིག་ཉིད་དོ་ཞེས་བཤད་པ་དང་འགལ་ཞིང་། བམ་པོ་ལྔ་བཅུ་པ་ལས།
བརྗོད་པ་གསུམ་པ་ལ་ནི་མཐའ་ལ་མི་གཏོང་བའི་དངོས་གཞི་ཁོ་ན་གསུངས་ཀྱི། བརྗོད་པ་
གསུམ་པ་མ་རྫོགས་པའི་སྦོམ་པོ་མ་གསུངས་པ་དང་འགལ་ལོ། །བཟློག་པ་ལྔ་ལ་མི་གཏོང་
ན༑ ལྟུང་བ་དྲུག་བསྐྱེད་ན་ཊིཀ་ལས་བཟློག་པ་ཇི་སྙེད་བྱེད་པ་ལྟུང་བ་ཡང་དེ་སྙེད་དུ་འགྱུར་
རོ་ཞེས་བཤད་པ་དང་འགལ་ལོ་ཞེ་ན། ཚིག་གི་སྐད་ཅིག་མ་ནི་གཅིག་ཉིད་དོ། །ཞེས་པ་དེ་
སྦྱོར་ལྟུང་གི་ཆ་ནས་བསྟན་པ་སྟེ་གསོལ་བ་དང་ལས་བརྗོད་པ་དང་པོ་དང་གཉིས་པ་ལ་རང་
རང་གི་སྐབས་སུ་སྦྱོར་ལྟུང་གཅིག་བསྐྱེད་ཅིང་། བརྗོད་པ་གསུམ་པ་ལ་ཡང་སྦྱོར་བའི་གནས་

སྐབས་སུ་སྦྱོར་ལྟུང་གཅིག་བསྐྱེད་པ་ཉིད་དོ་ཞེས་བརྗོད་དོ། །ལས་བརྗོད་པ་གསུམ་པ་མ་
རྫོགས་པའི་སྦོམ་པོ་དེ་བམ་པོ་ལྔ་བཅུ་པ་ལས་མ་བཤད་ཀྱང་། བཅོམ་ལྡན་འདས་ཀྱི་ལུང་
ལས་གསུངས་པ་དེ་གཙོ་བོར་བཟུང་ངོ༌། །ཊིཀ་ལས། བཟློག་པ་ཇི་སྙེད་བྱེད་པ་ལྟུང་བ་ཡང་
དེ་སྙེད་དུ་འགྱུར་རོ་ཞེས་པ་དེ་ནི། སྦྱོར་ལྟུང་གི་ཆ་ནས་བསྟན་པ་སྟེ་བཟློག་པ་ཇི་སྙེད་བྱེད་
པ་སྦྱོར་བའི་ལྟུང་བ་ཡང་དེ་སྙེད་དུ་འགྱུར་ཞེས་དགོངས་སོ་ཞེས་བརྗོད་དོ། །
གཉིས་པ་གྲངས་མང་བར་སྒྲོ་འདོགས་སྤོང་བ་ནི། ཁ་ཅིག་ན་རེ། དགེ་འདུན་གྱི་
དབྱེན་བྱེད་པ་ལྟ་བུ་ལ་བསྒོ་གྱུར་གྱི་ལྟུང་བ་བདུན་བསྐྱེད་དེ། ལུང་རྣམ་འབྱེད་ལས། དགེ་
འདུན་མཐུན་པ་དབྱེ་བའི་ཕྱིར་བརྟུལ་བར་བྱེད་ན་ཐམས་ཅད་དུ་ཉེས་བྱས་སུ་འགྱུར་རོ་
ཞེས་གསུངས་ནས། དེའི་རྗེས་སུ་བཞམས་བསྒོ་ལ་སོགས་པ་ལ་མི་གཏོང་བའི་ལྟུང་བ་དྲུག་
གསུངས་པས་གྲུབ་བོ་ཞེས་ཟེར་རོ། །འོན་ཀྱང་བཞམས་བསྒོའི་སྔ་རོལ་གྱི་ཉེས་བྱས་དེ་ནི་
བསྒོ་བ་ལས་གྱུར་པ་མ་ཡིན་ཏེ་བསྒོ་བ་གཏན་ནས་མ་བྱས་པའི་ཕྱིར་རོ། །ལུང་ལས་དགེ་
འདུན་གྱི་དབྱེན་བྱེད་པའི་ལྟུང་བ་བདུན་གསུངས་ཀྱང་བསྒོ་བ་ལས་གྱུར་པ་དྲུག་ཉིད་དོ། །
གསུམ་པ་བསྒོ་གྱུར་སྦྱོར་ལྟུང་གི་དང་པོ་ངོས་བཟུང་བ་ལ་གསུམ་ལས། དང་པོ་
གཞན་ལུགས་དགག་པ་ནི་ཁ་ཅིག་ན་རེ་གསོལ་བ་བྱས་པ་ན་སྦྱོར་ལྟུང་དང་པོ་སྐྱེ་ལ།
བཞམས་བསྒོ་བྱས་པ་ན་ནི་སྦྱོར་བའི་ཉེས་བྱས་སོ། །དེ་ཡང་བེ་ཤ་ཀའི་ཚིག་ལེའུར་བྱས་པ་
ལས། བཞམས་ཏེ་བསྒོ་ཡང་མི་གཏོང་ན། །ཉེས་བྱས་ཉིད་དུ་རྣམ་པར་བཞག །གསོལ་བའི་
ལས་ནི་དང་པོ་སྟེ། །བརྗོད་ཚེ་མི་གཏོང་སྦོམ་པོའོ། །བརྗོད་པ་ལ་ཡང་དེ་བཞིན་ཏེ། །མཐའ་
ནི་དགེ་འདུན་ལྷག་མར་འགྱུར། །ཞེས་བཤད་པ་དང་། བསྡུས་པ་ལས་ཀྱང་བཞམས་ཏེ་
བསྒོ་བའི་ཚེ་མི་གཏང་ན་ཉེས་བྱས་སོ། །གསོལ་བ་དང་ལས་བརྗོད་པ་དང་པོ་དང་བརྗོད་པ་
གཉིས་པ་དག་རྫོགས་པ་ན་རེ་རེའི་ཞེས་པ་དང་། ཊིཀ་ལས། འཇུག་པ་ཉིད་ནི་མི་གཏོང་
བའི་བདག་ཉིད་ཀྱི་འཇུག་པ་བས་ཤས་ཆུང་བ་ཡིན་ནོ། །ཞེས་པ་དང་། གསོལ་བ་ནི།

བཟློག་པ་དང་འདྲ་ཞེས་དོགས་པ་བཅད་པས་ཀྱང་བཞམས་བསྒོ་ལ་ཉེས་བྱས་ལས་མི་སྐྱེད་
པར་ཤེས་སོ་ཞེས་ཟེར་རོ། །
དེ་དགག་པ་ལ་གཉིས་ལས། དང་པོ་གནོད་བྱེད་བརྗོད་པ་ནི། ལུང་རྩ་འགྲེལ་དང་
མདོ་རྩ་འགྲེལ་ལ་སོགས་པ་གཞུང་དྲུག་དང་འགལ་ཏེ། ལུང་རྣམ་འབྱེད་ལས། བཞམས་ཏེ་
བསྒོ་བ་ན་གཞི་དེ་གཏོང་ན་དེ་ལྟ་ན་ལེགས། གལ་ཏེ་མི་གཏོང་ན་ཉེས་པ་སྦོམ་པོར་འགྱུར་
རོ་ཞེས་གསུངས་པ་དང་། ལུང་དེའི་འགྲེལ་པ་ལས་གང་ཟག་གི་ཚིག་གིས་བཞམས་ཏེ་ཕྱིར་
བཟློག་པ་ནས་ཡང་ཉེས་པ་སྦོམ་པོར་འགྱུར་བ་སྟེ། གང་ཟག་གིས་བསྒོ་བ་དེ་དགེ་འདུན་
གྱིས་བསྒོ་བ་ལ་འཇུག་པ་ཉིད་ཡིན་པས་སྦྱོར་བ་ཡིན་པའི་ཕྱིར་རོ་ཞེས་པ་དང་། འཇུག་པ་
ནི་སྦྱོར་བ་ཉིད་དོ་ཞེས་གསུངས་པ་དང་། ཊཱིཀ་ལས། དགེ་འདུན་གྱི་དབྱེན་བྱ་བ་ལ་རྩོལ་བ་
ལ་སོགས་པས་འཇུག་པ་ནི་སྦྱོར་བ་ཉིད་དེ་སྦོམ་པོ་ཡིན་ནོ། །འཇུག་པ་ཞེས་བྱ་བའི་གནས་
སྐབས་ཀྱི་བྱེ་བྲག་མ་བསྟན་པས་ན། བཞམས་ཏེ་བསྒོ་བ་དང་ཞེས་པ་དང་། ཊཱིཀ་ལས། ཐ་
མ་མ་གཏོགས་པའི་མ་གཏོང་བ་ནི་སྦྱོར་བ་ཉིད་དོ་ཞེས་གསུངས་པ་དང་བམ་པོ་ལྔ་བཅུ་པ་
དང་གཞུང་འགྲེལ་ལས་ཀྱང་བཞམས་ཏེ་བསྒོ་བ་ན་མི་གཏོང་ན་སྦོམ་པོ་ཞེས་བཤད་པ་དང་
འགལ་ལོ། །
གཉིས་པ་སྒྲུབ་བྱེད་གཞིག་པ་ནི། བེ་ཤ་ཀ་དང་ཁྱད་པར་བཤེས་གཉེན་གྱིས་བཞམས་
བསྒོ་ལ་མི་གཏོང་ན་ཉེས་བྱས་སུ་བཤད་ཀྱང་། ལུང་དང་མི་མཐུན་པའི་ཕྱིར་ན་དེའི་རྗེས་སུ་
མི་འབྲང་ངོ་། །ཊིཀ་ལས། ཤས་ཆུང་བ་ཡིན་ནོ་ཞེས་པ་དེས་ནི་སྦོམ་པོ་ཡང་བ་ཡིན་ནོ་ཞེས་
བསྟན་པ་ཡིན་ལ། གསོལ་བ་ནི། བཟློག་པ་དང་འདྲ་ཞེས་པ་ཡང་གསོལ་བ་ནི་དངོས་སུ་
བཟློག་པ་མ་ཡིན་པས་བཟློག་པ་དང་མི་འདྲའམ་སྙམ་དུ་དོགས་པ་བཅད་པ་ཡིན་གྱི།
བཞམས་བསྒོ་ལ་མི་གཏོང་ན་ཉེས་བྱས་སུ་བསྟན་པ་ནི་མ་ཡིན་ནོ། །
གཉིས་པ་རང་ལུགས་བཞག་པ་ནི། བཞམས་ཏེ་བསྒོ་བ་ལ་མི་གཏོང་ན་སྦྱོར་ལྟུང་

དང་པོ་བསྐྱེད་དེ། ལུང་རྩ་འགྲེལ་དང་མདོ་རྩ་འགྲེལ་ལ་སོགས་པ་གཞུང་དྲུག་པོ་དེས་གྲུབ་
གསུམ་པ་རྩོད་པ་སྤང་བ་ནི། དགེ་འདུན་གྱི་དབྱེན་བྱེད་པ་ལ་བཞམས་བསྒོས་བཟློག་
པ་དང་ལས་བརྗོད་པ་དང་པོས་བཟློག་པ་ཆོས་ཅན། རྒྱུ་བཟློག་པ་དོད་ཐུབ་ཡིན་པར་ཐལ།
བཟློག་ཀྱང་མི་གཏོང་ན་འབྲས་བུ་སྦོམ་པོ་དོད་ཐུབ་བསྐྱེད་པའི་ཕྱིར་རོ། །འདོད་ན་བཞམས་
བསྒོ་ནི་གང་ཟག་གི་ཚིག་ཐ་མལ་པ་ཡིན་ལ། ལས་བརྗོད་པ་ནི་དགེ་འདུན་གྱི་ཆོ་ག་ཁྱད་
པར་ཅན་ཡིན་པ་དང་འགལ་ཞེ་ན། སྦོམ་པོ་དང་དོད་ཐུབ་བསྐྱེད་པའི་རྟགས་མ་གྲུབ་སྟེ།
སྦོམ་པོ་ལྕི་ཡང་གི་ཁྱད་པར་ཡོད་པའི་ཕྱིར་ཏེ། བམ་པོ་ལྔ་བཅུ་པ་ལས་བཞམས་ཏེ་བསྒོ་
བས་བཟློག་པ་ན་མི་གཏོང་བའི་སྦོམ་པོ་ནི་ཡང་བ་ཡིན་ལ། ལས་བརྗོད་པ་དང་པོ་དང་
གཉིས་པས་བཟློག་པ་ན་མི་གཏོང་བའི་སྦོམ་པོ་ནི་ལྕི་བ་ཡིན་ཞེས་གསུངས་སོ། །
བཞི་པ་བསྒོ་གྱུར་དངོས་གཞིའི་སྐྱེ་དུས་ངོས་བཟུང་བ་ནི་དེའི་མཐའ་ལ་མི་གཏོང་
ནའོ་ཞེས་གསུངས་ཏེ། དེའི་དོན་རྒྱས་པར་འོག་ཏུ་འཆད་དོ། །ཡན་ལག་གི་དོན་ནི།
བཞམས་བསྒོ་དང་གསོལ་གཞིའི་ལས་ཀྱིས་བཟློག་པའི་ཚུལ་གྱིས་བཟློག་པ་ན་བསམས་
པས་མི་གཏོང་བར་ལུས་ངག་གིས་རྗེས་སུ་སྒྲུབ་པའི་རང་བཞིན་དབྱེན་བྱེད་པ་ལ་སོགས་
པའི་ལྷག་མ་བཞི་པོ་འདི་དག་ནི་ཆོས་ཅན། བཟློག་པའི་ཚུལ་གྱིས་རྗེས་སུ་མཐུན་པ་ཡིན་ཏེ།
བསྒོ་བ་ལས་གྱུར་པའི་ལྟུང་བ་དངོས་གཞི་རྫོགས་པ་དག་ཡིན་པའི་ཕྱིར་རོ། །ཊིཀ་ལས།
མི་གཏོང་བའི་རྗེས་སུ་བསྒྲུབ་པའི་རང་བཞིན་དེ་ནི་བཟློག་པའི་ཚུལ་གྱིས་རྗེས་སུ་མཐུན་པ་
ཡིན་ཏེ་ཞེས་བཤད་དོ། །འོ་ན་བཟློག་པའི་ཚུལ་གྱིས་མཐུན་ཞེས་པ་དེའི་དོན་ཅི་ཞེ་ན།
བཟློག་པ་ཡན་ལག་ཏུ་དགོས་པར་མཐུན་པ་དང་། བཟློག་པའི་གྲངས་དང་སྦྱོར་ལྟུང་གི་
གྲངས་མཐུན་པ་དང་། བཟློག་པའི་གནས་སྐབས་དང་ལྟུང་བའི་གནས་སྐབས་མཐུན་པའོ། །
དང་པོ་ནི། ཊཱིཀ་ལས། བཟློག་པ་དང་འབྲེལ་པ་ཡིན་པ་དེའི་ཕྱིར་རོ་ཞེས་སོ། །

གཉིས་པ་ནི། ཊིཀ་ལས། བཟློག་པ་ཇི་སྙེད་པ་ལྟུང་བ་ཡང་དེ་སྙེད་དུ་འགྱུར་རོ་ཞེས་
གསུངས་ཏེ། སྦྱོར་ལྟུང་དེ་སྙེད་དུ་འགྱུར་བའོ། །གསུམ་པ་ནི། ཊཱིཀ་ལས། བཟློག་པ་སྦྱོར་
བར་གྱུར་པ་ལ་ནི་ལྟུང་བ་ཡང་སྦྱོར་བར་གྱུར་པ་ཉིད་དོ། །མཐར་ཐུག་པར་གྱུར་པ་ལ་ནི་
དགེ་འདུན་ལྷག་མ་ཞེས་བྱ་བའི་མཐར་ཐུག་པར་གྱུར་པ་ཉིད་དོ་ཞེས་སོ། །བཟློག་པར་བྱའོ་
ཞེས་དགེ་འདུན་ལ་ཞུ་ཞིང་གསོལ་བ་ནི་དངོས་སུ་བཟློག་པ་མ་ཡིན་ཡང་། དངོས་སུ་བཟློག་
པ་དང་འདྲ་སྟེ་ལས་བརྗོད་པ་དང་པོ་དང་སྦྱོར་ལྟུང་བསྐྱེད་པའི་བྱེད་པ་པོར་འདྲ་བ་ཉིད་དེ་
དགེ་འདུན་གྱི་དབྱེན་བྱེད་པ་ལ་འཇུག་པ་དེ་གསོལ་བ་ལ་མི་གཏོང་ན་སྦོམ་པོར་འགྱུར་བ་
ལྟ་བུའོ། །
འདིར་ཁ་ཅིག་ན་རེ་གསོལ་བ་ལ་མི་གཏོང་བའི་སྦོམ་པོ་དེ་ནི། ལས་བརྗོད་པ་དང་པོ་
བྱས་པ་ན་སྐྱེད་པ་སྟེ། རང་གི་རྣམ་བཤད་དང་ཊིཀ་ལས་འདིར་གཞུང་ན་གསོལ་བ་བྱེད་པ་
ན་གཞི་དེ་གཏོང་ན་དེ་ལྟར་ན་ལེགས། གལ་ཏེ་མི་གཏོང་ན་ལས་བརྗོད་པ་བྱས་པ་ན་ཉེས་
པ་སྦོམ་པོར་འགྱུར་རོ་ཞེས་གསུངས་པས་ཤེས་སོ་ཞེས་ཟེར་རོ། །ལུང་དེ་ནི་གསོལ་བའི་
ལས་ཉིད་དག་ཏུ་བརྗོད་པ་བྱས་ན་སྦོམ་པོར་འགྱུར་ཞེས་བསྟན་པ་ཡིན་གྱི། གསོལ་བ་ལ་
མི་གཏོང་བའི་སྦོམ་པོ་བསྐྱེད་པ་དེ། ལས་བརྗོད་པ་དང་པོ་བྱས་པ་ལ་བལྟོས་པ་ནི་མ་ཡིན་ཏེ།
ལུང་རྣམ་འབྱེད་ལས། གསོལ་བ་བྱས་པ་ན་ཉེས་པ་སྦོམ་པོར་འགྱུར་རོ་ཞེས་གསུངས་ཤིང་།
བམ་པོ་ལྔ་བཅུ་པ་ལས་ཀྱང་གསོལ་བ་བྱས་པའི་མཐར་ཉེས་པ་སྦོམ་པོ་གཅིག་གོ་ཞེས་
བཤད་པས་ཤེས་སོ། །གསོལ་བ་འགོ་བརྩམས་ནས་གསོལ་བ་མ་རྫོགས་ཀྱི་བར་དུ་ཚིག་གི་
བྱ་བ་རྫོགས་པའི་སྐད་ཅིག་མ་ནི་ཚིག་གཅིག་པ་ཉིད་དེ་སྦྱོར་ལྟུང་གཅིག་བསྐྱེད་པ་ཉིད་ཡིན་
གྱི༑ གསོལ་བའི་སྟོད་སྨད་བར་གསུམ་ལ་སྦྱོར་ལྟུང་ཐ་དད་གསུམ་བསྐྱེད་པ་ནི་མ་ཡིན་ནོ། །
ཊིཀ་ལས། ཆ་ཤས་རེ་རེ་ལ་མ་ཡིན་རྩ་བ་རེ་རེ་ལ་ཡང་མིན་ནོ་ཞེས་པ་ནི་དོན་གྱི་ཆ་ཤས་རེ་
རེ་ལ་བལྟོས་པའི་ལྟུང་བ་ཐ་དད་རེ་རེ་བསྐྱེད་པ་མ་ཡིན་ལ། ཚིག་གི་རྩ་བ་རེ་རེ་སྟེ་ཚིག་གི་

རྐང་པ་རེ་རེ་ལ་བལྟོས་པའི་ལྟུང་བ་ཐ་དད་རེ་རེ་བསྐྱེད་པ་མ་ཡིན་ཞེས་པའོ། །དེ་བཞིན་དུ་
ལས་བརྗོད་པ་དང་པོ་དང་གཉིས་པ་ལ་ཡང་རང་རང་གི་ཚིག་གི་སྐད་ཅིག་མ་ནི་གཅིག་ཉིད་
དོ་ཞེས་ཀྱང་མདོ་འདིས་བསྟན་ཏོ། །འོན་ཀྱང་ལུང་རྣམ་འབྱེད་ལས་བརྗོད་པ་གསུམ་པའི་
སྐབས་སུ་ནི་ལྟུང་བ་གཉིས་བསྐྱེད་པར་གསུངས་ཏེ་གོང་དུ་བཤད་ཟིན་ཏོ། །
འོ་ན་བརྗོད་པ་ལན་གསུམ་ལ་ཡང་ལྟུང་བ་གཅིག་བསྐྱེད་དམ་ཞེ་ན། བརྗོད་པ་ལན་
གསུམ་བཟླས་པ་ནི་བཟློག་པ་ཐ་དད་དེ་ཉིད་ཡིན་པས། ལྟུང་བ་ཐ་དད་བསྐྱེད་པ་ཉིད་དོ། །
འོ་ན་མཇུག་སྡུད་བརྗོད་པ་ལས་ལྟུང་བ་ཐ་དད་བསྐྱེད་དམ་ཞེ་ན། མཇུག་སྡུད་བརྗོད་པ་ནི་
ལས་བརྗོད་པ་གསུམ་པ་ལས་ཐ་དད་པ་མ་ཡིན་ནོ། །ཊིཀ་ལས། དེ་ཡང་བཟླས་པ་ཐ་མའི་
ནང་དུ་གཏོགས་པར་རིགས་སོ་ཞེས་སོ། །འཇུག་པ་ནི་གཉིས་ཏེ། རྩམ་པ་ལ་འཇུག་པ་
དང་། མི་གཏོང་བའི་བདག་ཉིད་ཀྱི་འཇུག་པའོ། །དང་པོ་ནི། སྦྱོར་བའི་སྦྱོར་བ་སྟེ་ཉེས་
བྱས་སུ་འགྱུར་བའོ། །གཉིས་པ་ནི། སྦྱོར་བ་ཉིད་ཡིན་ཏེ། མི་གཏོང་བའི་བདག་ཉིད་ཀྱི་
འཇུག་པ་ནི་སྦྱོར་བ་ཉིད་དོ། །ཞེས་གསུངས་སོ། །དེ་ཡང་བཞམས་བསྒོ་ལ་སོགས་པས་
བཟློག་ཀྱང་མི་གཏོང་བའི་བདག་ཉིད་ཀྱི་འཇུག་པ་སྟེ། དགེ་འདུན་གྱི་དབྱེན་བྱེད་པ་ལྟ་བུ་
ལ་བཟློག་ཀྱང་མི་གཏོང་བར། ལུས་ངག་གིས་འཇུག་པའམ། བསམ་པས་མི་གཏོང་བར་
འཇུག་པ་ནི་དགེ་འདུན་ལྷག་མའི་སྦྱོར་བ་ཉིད་ཡིན་པས། སྦྱོར་བའི་སྦོམ་པོ་བསྐྱེད་པ་ཉིད་
དོ༑ ༑འགྲེལ་ཆུང་ལས། བསྒོ་བ་ལན་རེ་རེའི་ཚེ་གཏོང་དུ་མི་བཏུབ་ཅིང་ལྷག་མ་བྱེད་པར་
འཇུག་པ་ནི་སྦོམ་པོ་རེ་རེ་འགྱུར་ཞེས་སོ། །བཟློག་ཀྱང་མི་གཏོང་བར་འཇུག་པ་དེ། གནས་
སྐབས་གང་གི་ཚེ་འཇུག་པ་ན་སྦྱོར་བ་ཉིད་ཡིན་ཞེ་ན། ཊིཀ་ལས། འཇུག་པ་ཞེས་བྱ་བའི་
གནས་སྐབས་ཀྱི་བྱེ་བྲག་མ་བསྟན་པ་ན། བཞམས་ཏེ་བསྒོ་བ་དང་གསོལ་བ་ལ་སོགས་པ་
དག་གི་འོག་དང་སྔ་རོལ་ཡང་ཡིན་ཞེས་བཤད་དོ། །སྔ་རོལ་ཞེས་པ་ནི་གསོལ་བ་ལ་སོགས་
པ་དག་གི་སྔ་རོལ་ཡང་ཡིན་ཞེས་པ་དེ། བཞམས་བསྒོའི་སྔ་རོལ་ནི་སྦྱོར་བ་ཉིད་མ་ཡིན་གྱི།

རྩོམ་པ་ལ་འཇུག་པའི་ཉེས་བྱས་བསྐྱེད་པ་དེ། ལུང་རྣམ་འབྱེད་ཀྱི་གཞམས་བསྒོའི་སྔ་རོལ་
གྱི་སྐབས་ལས། དགེ་འདུན་མཐུན་པ་དབྱེ་བའི་ཕྱིར་བརྟུལ་བར་བྱེད་པ་ན་ཐམས་ཅད་དུ་
ཉེས་བྱས་སུ་འགྱུར་རོ་ཞེས་གསུངས་སོ། །འཇུག་པ་ཐམས་ཅད་སྦྱོར་བ་ཉིད་ཡིན་ནམ་ཞེ་
ན༑ ཁྱིམ་སུན་ཕྱུང་བ་ལས་བསྐྲད་པ་མ་བྱས་པ་ན་དགེ་འདུན་ལ་འགྲོ་བ་ཞེས་སྐུར་པ་
འདེབས་པ་ལ་འཇུག་པ་དང་། གླེང་བ་དང་དྲན་པར་མ་བྱས་པ་ན་བཀའ་བློ་མི་བདེ་བའི་ཚིག་
སྨྲ་བ་འཇུག་པ་ནི། སྦྱོར་བ་དེའི་སྦྱོར་བ་སྟེ་ཉེས་བྱས་བསྐྱེད་པའོ། །གལ་ཏེ་བསྐྲད་པ་དང་
གླེང་བ་དང་དྲན་པར་བྱས་པ་ན་འཇུག་པ་ནི་སྦྱོར་བ་ཉིད་དེ། བཞམས་བསྒོའི་སྔ་རོལ་དུ་
ཉེས་པ་སྦོམ་པོར་འགྱུར་རོ། །
འདི་ལ་སྒྲུབ་བྱེད་གཞུང་བཞི་ཡོད་དེ། བསྐྲད་པ་དང་གླེང་བ་དང་དྲན་པར་མ་བྱས་པ་
ནི་དེའིའོ་ཞེས་དངོས་སུ་བསྟན་པས། བསྐྲད་པ་དང་གླེང་བ་དང་དྲན་པར་བྱས་པ་ན་འཇུག་
པ་ནི་སྦྱོར་བའོ་ཞེས་མདོ་རྩ་བས་ཤུགས་ཀྱིས་བསྟན་ཏོ། །དེ་དང་མཐུན་པར་ཞུ་འགྲེལ་དུ་
ལུང་ཞུ་བ་ཁུངས་སུ་དྲངས་པ་ལས། བཙུན་པ་བསྐྲད་པའི་ལས་བགྱིས་ནས་འདུན་པས་
འགྲོ་བའོ། །ཞེ་སྡང་དང་གཏི་མུག་དང་འཇིགས་པས་འགྲོ་བའོ་ཞེས་མཆིས་ན་ཅིར་འགྱུར།
ཉེས་པ་སྦོམ་པོར་འགྱུར་རོ། །གླེངས་ཤིང་དྲན་པར་བགྱིས་པ་ལས་བདག་ཉིད་བཀའ་བློ་མི་
བདེ་བ་ལ་གནས་པར་བགྱིད་ན་ཅིར་འགྱུར། ཉེས་པ་སྦོམ་པོར་འགྱུར་རོ་ཞེས་གསུངས་པ་
དང་། དེ་དང་མཐུན་པར་མདོ་རྩ་བའི་རྒྱ་ཆེར་འགྲེལ་ལས་ཀྱང༌། དྲན་པར་བྱས་པའི་གནས་
སྐབས་ན་ནི་བདག་ཉིད་ཀྱི་ཁ་ན་མ་ཐོ་བ་དྲན་དུ་ཟིན་ཀྱང་བཀའ་བློ་མི་བདེ་བ་དེ་ཡོངས་སུ་
མི་གཏོང་བས་མངོན་པར་ཞེན་པ་དམ་པ་ཉིད་དང་སྡིག་པའི་བསམ་པ་ཡང་ཆེས་ལྕི་བ་ཉིད་
ཡིན་པས་དེའི་ཚེ་སྦོམ་པོར་གསུངས་སོ་ཞེས་བཤད་ཅིང་བམ་པོ་ལྔ་བཅུ་པ་ལས་ཀྱང་གླེང་
བ་དང་དྲན་པ་དང་བསྐྲད་པའི་ལས་བྱས་པ་ཕྱིན་ཆད་ཀྱི་འཇུག་པ་ནི་སྦྱོར་བ་ཉིད་དེ་ཉེས་པ་
སྦོམ་པོའོ་ཞེས་བཤད་དོ། །བཞམས་བསྒོའི་སྔ་རོལ་གྱི་སྦོམ་པོ་དེ་གཉིས་ནི་རང་རང་གི་

སྦྱོར་སྦོམ་ཡིན་ཡང་། བསྒོ་གྱུར་གྱི་སྦོམ་པོ་ནི་མ་ཡིན་ཏེ། བསྒོ་བ་གཏན་ནས་མ་བྱས་པའི་
ཕྱིར་ཏེ། བཞམས་བསྒོའི་ཡང་སྔ་རོལ་ཡིན་པའི་ཕྱིར་རོ། །ཁྱིམ་སུན་འབྱིན་པ་ལ་བསྐྲད་པ་
མ་བྱས་པ་དེ་དང་། བཀའ་བློ་མི་བདེ་བ་ལ་གླིང་དྲན་མ་བྱས་པ་དེ་ལ་ནི་བསྒོ་བར་མི་བྱ་བར་
ཉིད་དོ་ཞེས་པས། བསྐྲད་པ་དང་གླེང་དྲན་བྱས་ནས་བསྒོ་ཞེས་ཤུགས་ཀྱིས་བསྟན་ཏོ། །དགེ་
འདུན་གྱི་དབྱེན་བྱེད་པ་དང་དེའི་རྗེས་སུ་ཕྱོགས་པར་བྱེད་པ་ལ་སོགས་པ་དེ་དག་ལ་
བཞམས་པ་དང་ལས་ཀྱིས་མི་བསྒོ་བར་མི་བྱའོ། །གང་གི་ཚེ་ན་དབྱེན་བྱེད་པ་ལ་སོགས་
པའི་ལྟུང་བ་དངོས་གཞི་རྫོགས་པར་འགྱུར་ཞེ་ན། བསྒོ་བའི་ལས་བརྗོད་པ་གསུམ་པ་
དངོས་ཉིད་རྫོགས་པ་དེའི་མཐའ་ལ་མི་གཏོང་ན་དགེ་འདུན་ལྷག་མར་འགྱུར་བའོ། །
སྐབས་འདིར་གཞུང་རྣམས་ཀྱི་བཤད་ལུགས་གསུམ་ལས། དང་པོ་ནི། ཊཱིཀ་ལས།
སྐད་ཅིག་མ་གང་ལ་ཚེ་དང་ལྡན་པ་ལྷས་བྱིན་ཁྱོད་དགེ་འདུན་འབྱེད་པར་བྱེད་པའི་དངོས་
པོ་འདི་ལྟ་བུ་ཐོང་ཞིག་ཅེས་བྱ་བ་ལ་སོགས་པ་བརྗོད་པ་ན་ཚིག་ཕལ་ཆེར་བྱས་པ་ཉིད་ཡིན་
པས་དེ་ནི་འདིར་དངོས་གཞིའི་དུས་ཡིན་ཞེས་བཤད་དོ། །རང་གི་རྣམ་བཤད་ལས་ཀྱང་
སྐད་ཅིག་མ་གང་ལ་ཕལ་ཆེར་བྱས་པ་ཉིད་གང་ཡིན་པ་དེ་ནི་འདིར་དངོས་གཞིའི་དུས་ཤེས་
པར་བྱའོ་ཞེས་བཤད་དེ་ཕལ་ཆེར་བྱས་པ་ཉིད་ནི་བྱས་པ་ཉིད་དོ་ཞེས་པ་དང་མཐུན་པའོ། །
དེ་ལྟར་ན་ལས་བརྗོད་པ་གསུམ་པ་ཕལ་ཆེར་བྱས་པ་དེའི་མཐའ་ལ་མི་གཏོང་ནའོ་ཞེས་
བརྗོད་དོ། །
བཤད་ལུགས་གཉིས་པ་ནི། ལུང་རྣམ་འབྱེད་ལས་བརྗོད་པ་གསུམ་པོ་བརྗོད་པ་ན་
མ་རྫོགས་པར་གཞི་དེ་གཏོང་ན་དེ་ལྟ་ན་ལེགས། གལ་ཏེ་མི་གཏོང་ན་ཉེས་པ་སྦོམ་པོར་
འགྱུར་རོ། །རྫོགས་པར་བརྗོད་ན་དགེ་འདུན་ལྷག་མར་འགྱུར་རོ་ཞེས་གསུངས་ལ། ཊཱིཀ་
ལས་ཀྱང་ལས་བརྗོད་པ་གསུམ་པ་རྫོགས་པར་བརྗོད་ན་དགེ་འདུན་ལྷག་མར་འགྱུར་རོ་
ཞེས་གསུངས་པ་ཡིན་ནོ་ཞེས་ལུང་དྲངས་སོ། །དེ་ལྟར་ན་ལས་བརྗོད་པ་གསུམ་པ་དངོས་

ཉིད་རྫོགས་པ་དེའི་མཐའ་ལ་མི་གཏོང་ནའོ་ཞེས་ལུང་གི་རྗེས་སུ་འབྲངས་ཏེ་བརྗོད་དོ། །
བཤད་ལུགས་གསུམ་པ་ནི། བམ་པོ་ལྔ་བཅུ་པ་ལས་ནི་ལས་བརྗོད་པ་གསུམ་པ་
མཇུག་སྡུད་པ་དང་བཅས་པ་རྫོགས་པའི་མཐར་དགེ་འདུན་ལྷག་མ་ཞེས་བཤད་དེ། མཇུག་
སྡུད་པ་ནི་མ་ཡིན་ནོ་ཞེས་བཤད་པ་དང་། ཊཱིཀ་ལས། དེ་ཡང་བཟླས་པ་ཐ་མའི་ནང་དུ་
གཏོགས་པར་རིགས་སོ་ཞེས་བཤད་པས། མཇུག་བསྡུད་བརྗོད་པའི་མཐའ་ནི་བརྗོད་པ་
གསུམ་པའི་མཐའ་ཡིན་པའི་ཕྱིར་ན། ལས་བརྗོད་པ་གསུམ་པའི་མཇུག་སྡུད་བརྗོད་པ་དེའི་
མི་གཏོང་ནའོ་ཞེས་ཀྱང་འཆད་དོ། །དེ་ལྟར་བཤད་ལུགས་གསུམ་ལས། ལུང་གི་རྗེས་སུ་
འབྲངས་ཤིང་བསྟན་བཅོས་དེ་དག་གི་དགོངས་པ་བཙལ་བར་བྱའོ། །ཡང་ན་མཛོད་འགྲེལ་
ལས། བསྟན་བཅོས་དང་འགལ་བ་ནི་བླའི། མདོ་དང་འགལ་བ་ནི་དེ་ལྟ་མ་ཡིན་ནོ་ཞེས་
གསུངས་པ་བཞིན་ནོ། །བསྒོ་གྱུར་རྣམས་ཀྱི་ཐུན་མོང་བཤད་ཟིན་ཏོ། །བསྒོ་གྱུར་སོ་སོར་
བསྟན་པ་ལ་བཞི་ལས། དང་པོ་དགེ་འདུན་གྱི་དབྱེན་བྱེད་པའི་ལྷག་མ་ནི་བརྟུལ་བར་བྱེད་
པ་ཞེས་སོ། །
སྤྱིའི་དོན་ལ་བཞི་ལས། གླེང་གཞི་ནི་རྒྱལ་པོའི་ཁབ་ཏུ་ལྷས་བྱིན་གྱིས་དགེ་འདུན་
འབྱེད་པ་ལས་དགེ་འདུན་ལྷག་མར་བཅས་སོ། །དགག་བྱ་ནི་རང་རིགས་ཀྱི་དགེ་འདུན་ལ་
གནོད་པ་སྟེ། ཆོས་མ་ཡིན་པ་ལ་སྦྱོར་བ་དང་། དགེ་འདུན་གྱིས་བཟློག་ཀྱང་མི་གཏོང་བ་
ཡན་ལག་ཏུ་དགོས་པས་ཤེས་སོ། །ངོ་ཏི་ནི་བཅས་ལྡན་དགེ་སློང་གིས་དགེ་འདུན་ཆོས་
ལས་ཆོས་མ་ཡིན་པའི་ཕྱོགས་སུ་འབྱེད་པར་བྱེད་པ་ལ་བཞམས་བསྒོ་དང་གསོལ་བཞིའི་
ལས་ཀྱིས་བཟློག་ཀྱང་མི་གཏོང་བ་ལས་གྱུར་པའི་ལྟུང་བ་དངོས་གཞིའོ། ། །
ཡན་ལག་ལ་གཉིས་ཏེ། ཡན་ལག་བརྩི་བ་དངོས་དང་། སྐབས་ཀྱི་དོན་བྱེ་བྲག་ཏུ་
གཏན་ལ་དབབ་པའོ། །དང་པོ་ལ་བཞི་ལས། གཞིའི་ཡན་ལག་ལ་གཉིས་ཏེ། སྦྱོར་བ་
བརྩམ་པར་བྱ་བའི་གཞི་དང་། རྫོགས་པར་བྱེད་པའི་རྐྱེན་ནོ། །དང་པོ་ལ་ལྔ་ལས། གང་དུ་

དབྱེ་བའི་གནས་དང་། གང་དག་དང་དབྱེ་བའི་ཡུལ་དང་། གང་གི་ཚེ་འབྱེད་པའི་དུས་དང་།
གང་ལ་དབྱེ་བའི་དོན་དང་། བཞི་ནི་སྔར་མཚམས་མེད་ཀྱི་སྐབས་སུ་བཤད་པ་རྣམས་
འདིར་ཡང་སྦྱོར་ཞེས་བླ་མ་རྣམས་གསུངས་སོ། །དེ་རྣམས་འདིར་ཡན་ལག་ཡིན་པའི་
གཞུང་ནི་འགྲེལ་ཆུང་ལས་འཁོར་ལོའི་དབྱེན་བྱས་ཏེ་དབྱེན་མ་བྱེད་ཅེས་དགེ་འདུན་གྱིས་
བསྒོ་སྟེ་མཉན་ནས་ལྡོག་ཏུ་མ་བཏུབ་ན་དགེ་འདུན་ལྷག་མར་འགྱུར་ཞེས་བཤད་དོ། །འོན་
ཀྱང་དམིགས་བསལ་གང་གིས་འབྱེད་པའི་རྟེན་ནི། དགེ་སློང་གི་སྡོམ་པ་གསོར་རུང་ཡན་
ཆད་དང་ལྡན་པ་སྟེ། ལུང་ཞུ་བའི་དབྱེན་བྱེད་པའི་ལྷག་མའི་སྐབས་ལས་དགེ་སློང་ལ་ཇི་ལྟ་
བ་བཞིན་དུ་བསླབ་པ་བྱིན་པ་དང་དགེ་སློང་མ་རྣམས་ལ་ཡང་དགེ་འདུན་ལྷག་མར་འགྱུར་
རོ་ཞེས་གསུངས་ལ། ལུང་དེ་ནི་ཞུ་བའི་འགྲེལ་པ་ལས་ཀྱང་བཤད་དོ། །རྫོགས་པའི་རྐྱེན་
ནི་བཞམས་བསྒོ་ལ་སོགས་པ་བཟློག་པ་རྣམ་པ་ལྔའོ། །བསམས་པའི་ཡན་ལག་ལ་གཉིས་
ལས། འདུ་ཤེས་ནི་མ་འཁྲུལ་པ་སྟེ་དེའི་དོན་ནི་སྔར་བཤད་ཟིན་ཏོ། །ཀུན་སློང་ནི་དགེ་
འདུན་རྣམས་ཆོས་ལས་ཆོས་མིན་ཕྱོགས་སུ་འབྱེད་པར་འདོད་པ་དང་བཟློག་ཀྱང་མི་གཏོང་
བར་འདོད་པ་རྒྱུན་མ་ཆད་པའོ། །སྦྱོར་བ་ནི་ངག་གིས་དགེ་འདུན་ཆོས་མིན་ཕྱོགས་སུ་འབྱེད་
པར་ཞུགས་ཤིང་བཟློག་ཀྱང་མི་གཏོང་བར་ཞུགས་པའོ། །མཐར་ཐུག་ནི་ལས་བརྗོད་པ་
གསུམ་པ་དངོས་ཉིད་རྫོགས་པ་དེའི་མཐའ་ལ་མི་གཏོང་ནའོ། །
གཉིས་པ་སྐབས་ཀྱི་དོན་བྱེ་བྲག་ཏུ་གཏན་ལ་དབབ་པ་ནི། འདིར་ཁ་ཅིག་ན་རེ་
དབྱེན་བྱེད་པའི་ལྷག་མ་བསྐྱེད་པ་ལ་ནི་སངས་རྒྱས་ཞལ་བཞུགས་དུས་ཡིན་པ་ཡན་ལག་ཏུ་
མི་དགོས་ཏེ། དེང་སང་དགེ་འདུན་གྱི་དབྱེན་བྱེད་ན་ཡང་དགེ་འདུན་ལྷག་མར་འགྱུར་རོ་
ཞེས་འཆད་དོ། །དེ་ནི་བམ་པོ་ལྔ་བཅུ་པ་ལས་འདི་ལ་ཡན་ལག་ལྔས་དངོས་གཞིའི་ལྟུང་
བར་འགྱུར་ཏེ། སྟོན་པ་བཞུགས་པ་དང་། དགེ་འདུན་དུ་ལངས་པ་དང་། དགེ་འདུན་གྱི་
དབྱེན་ལ་བརྟུལ་བར་བྱེད་པ་ཉིད་དང་། ཆོས་དང་མཐུན་པས་བཟློག་པ་དང་། ལས་བརྗོད་

པ་གསུམ་པའི་མཐར་མི་གཏོང་པའོ། །དེ་དག་ལས་ཡན་ལག་མ་ཚང་ན་ཅི་རིགས་པ་ན་
སྨད་དོ། །ཞེས་གསུངས་པ་དང་འགལ་ལོ། །ཁ་ཅིག་ན་རེ། དབྱེན་བྱེད་པའི་ལྷག་མ་བསྐྱེད་
པ་ལ་འབྱེད་པ་པོ་ལས་ཀྱི་ཁ་སྐོང་པར་འོས་པ་ཡན་ལག་ཏུ་དགོས་ཏེ། དབྱེན་ལ་ཡང་འོས་
པ་མ་ཡིན་པས་ཞེས་པཾ་དང་། དབྱེན་རྗེས་སུ་བསྒྲུབ་པ་ནི་གསོལ་བ་དང་འདྲའོ་ཞེས་གསུངས་
པས་སོ་ཞེས་ཟེར་རོ། །
འོན་ཀྱང་འབྱེད་པ་པོ་ལས་ཀྱི་ཁ་སྐོང་བར་འོས་པ་ཡན་ལག་ཏུ་དགོས་པའི་གཞུང་དེ་
དག་ནི། དབྱེན་འཆགས་པའི་ཡན་ལག་དང་དེའི་མཚམས་མེད་བསྐྱེད་པའི་ཡན་ལག་བསྟན་
པ་ཡིན་གྱི། དབྱེན་བྱེད་པའི་ལྷག་མ་བསྐྱེད་པ་ལ་ནི་འབྱེད་པ་པོ་ལས་ཀྱི་ཁ་སྐོང་བར་འོས་
· པ་ཡན་ལག་ཏུ་མི་དགོས་ཏེ། ལུང་ལས་བསླབ་པ་བྱིན་པ་ལ་དགེ་འདུན་གྱི་དབྱེན་བྱེད་པའི་
ལྷག་མ་བསྐྱེད་པར་གསུངས་པ་དང༌། སྤྱིར་བསྟན་པའི་ཊིཀ་ལས་བསླབ་པ་བྱིན་པ་ནི་
ཐམས་ཅད་དུ་ལྟུང་བ་ལ་སྦྱོར་བ་དགེ་སློང་འདྲ་བ་ཉིད་དུ་རིག་པར་བྱ་ཞེས་གསུངས་ལ་
འདིའི་དམིགས་བསལ་དུ་འཇོག་པའི་རྒྱུ་མ་དམིགས་པའི་ཕྱིར་རོ། །དགེ་འདུན་གྱི་དབྱེན་
དང་། དབྱེན་བྱས་པའི་མཚམས་མེད་དང་། དབྱེན་བྱེད་པའི་ལྷག་མ་དང་གསུམ་པོ་ངོ་བོ་ཐ་
དད་ཅིང་ཡན་ལག་ཐ་དད་དེ། ངོ་བོ་ལྡན་པ་དང་པོས་དགེ་སློང་མ། །ཕྱེད་པར་གྱུར་དང་
བཟློག་དང་མཐར་ཐུག་པ། །འབྱེད་པ་པོ་སྟེ་ཁྱད་པར་བརྒྱད་ཀྱིས་ནི། །དབྱེན་དང་
མཚམས་མེད་ལྷག་མའི་ཁྱད་པར་རོ། །ཞེས་སྨྲས་ཏེ། ངོ་བོའི་ཁྱད་པར་ནི། དགེ་འདུན་གྱི་
དབྱེན་མི་འཕྲོད་པ་ལྡན་མིན་འདུ་བྱེད་ངོ་བོ་ལུང་མ་བསྟན་ཡིན་ལ། དབྱེན་བྱས་པའི་
མཚམས་མེད་ནི་དགེ་འདུན་ཕྱེད་པ་ལས་གྱུར་པའི་སྡིག་པ་སྟེ། ཚེ་ཕྱི་མ་མནར་མེད་དུ་སྐྱེ་
བའི་ལས་ཀྱི་དངོས་གཞི་ཡིན་ནོ། །དབྱེན་བྱེད་པའི་ལྷག་མ་ནི། སྐབས་འདིའི་བཅས་པ་
ལས་འདས་པའི་ལྟུང་བའི་དངོས་གཞི་སྟེ་དགེ་འདུན་ཕྱེད་པ་ལ་མི་བལྟོས། ལྡན་པའི་ཁྱད་
པར་ནི། དགེ་འདུན་གྱི་དབྱེན་ནི་དགེ་འདུན་ལ་ལྡན་ཞིང་། དབྱེན་བྱས་པའི་མཚམས་མེད་

དང་དབྱེན་བྱེད་པའི་ལྷག་མ་ནི་བྱེད་པ་པོ་ལ་ལྡན་པའོ། །ལས་དང་པོ་པ་ལ་འབྱུང་མི་འབྱུང་
གི་ཁྱད་པར་ནི། ལས་དང་པོ་པ་ལྷས་བྱིན་གྱིས་དགེ་འདུན་ཕྱེ་བ་ལས་དབྱེན་དང་དེའི་མཚམས་
མེད་འབྱུང་ལ། དབྱེན་བྱེད་པའི་དགེ་འདུན་ལྷག་མ་ནི་མི་འབྱུང་སྟེ། ལས་དང་པོ་པ་ལ་ལྟུང་
བ་མི་འབྱུང་བའི་ཕྱིར་རོ། །དགེ་སློང་མ་ལ་འབྱུང་མི་འབྱུང་གི་ཁྱད་པར་ནི། དགེ་སློང་མ་ལ་
དབྱེན་བྱེད་པའི་ལྷག་མ་དང་ལས་ཀྱི་དབྱེན་འབྱུང་ཡང་འཁོར་ལོའི་དབྱེན་དང་དབྱེན་བྱས་
པའི་མཚམས་མེད་ནི་མི་འབྱུང་སྟེ། དེ་གཉིས་ལ་འབྱེད་པ་པོ་དགེ་སློང་ཡིན་པ་ཡན་ལག་ཏུ་
དགོས་པ་ལས་དེ་མ་ཚང་བའི་ཕྱིར་རོ། །མཛོད་འགྲེལ་ལས། དགེ་སློང་གིས་འབྱེད་ཀྱི་དགེ་
སློང་མ་ལ་སོགས་པས་ཀྱང་མ་ཡིན་ནོ་ཞེས་གསུངས་ལ། མཛོད་ཀྱི་འགྲེལ་བཤད་ལས།
སངས་རྒྱས་ནི་དགེ་སློང་ཡིན་པའི་ཕྱིར་ལ། འབྱེད་པ་པོ་ཡང་དེ་ལ་སྡོ་བ་ཡིན་པའི་ཕྱིར་རོ་
ཞེས་སོ། །
འོན་ཀྱང་དགེ་སློང་མ་ལ་དགེ་འདུན་དབྱེན་གྱི་མཚམས་མེད་ལྡན་པ་སྲིད་དེ། དགེ་
འདུན་དབྱེན་གྱི་མཚམས་མེད་བྱས་པའི་དགེ་སློང་དགེ་སློང་མར་གྱུར་ནའོ། །དེ་ཡང་མཚན་
གྱུར་པས་མཚམས་མེད་ཀྱི་སྡིག་པ་མི་འདག་པས་དགེ་སློང་མ་ལ་ཡང་དགེ་འདུན་དབྱེན་གྱི་
མཚམས་མེད་ཀྱི་རྒྱུན་འབྱུང་བ་སྲིད་པ་ཁོ་ནའོ། །དགེ་འདུན་ཕྱེད་པ་ཡན་ལག་ཏུ་དགོས་མི་
དགོས་དང་། བཟློག་པ་ཡན་ལག་ཏུ་དགོས་མི་དགོས་ཀྱི་ཁྱད་པར་ནི་དགེ་འདུན་གྱི་དབྱེན་
བྱས་པའི་མཚམས་མེད་པ་ལ་ནི་དགེ་འདུན་ཕྱོགས་གཉིས་སུ་ཕྱེད་པ་ཡན་ལག་ཏུ་དགོས་
ལ༑ བཟློག་པ་ཡན་ལག་ཏུ་མི་དགོས་སོ། །དབྱེན་བྱེད་པའི་ལྷག་མ་བསྐྱེད་པ་ལ་ནི་བཟློག་
པ་ཡན་ལག་ཏུ་དགོས་ལ་དགེ་འདུན་ཕྱེད་པ་ཡན་ལག་ཏུ་མི་དགོས་པས་སོ། །དགེ་འདུན་
ཕྱེད་ཟིན་ན་ནི་དེ་ལས་བཟློག་པ་མི་བྱ་སྟེ། བྱས་ཀྱང་དོན་མེད་པའི་ཕྱིར་རོ། །དཔེར་ན་ནད་
པ་ཤི་ཟིན་ན་སྨན་མི་གཏོང་བ་བཞིན་ནོ། །དེས་ན་དགེ་འདུན་ཕྱེད་ཟིན་ན་དེ་ལ་བཟློག་པ་
མི་བྱེད་པར་དབྱེན་སྣུམ་པར་བྱེད་པ་སྟེ། ལུང་ལས་མཆོག་ཟུང་གཅིག་གིས་དབྱེན་བསྡུམ་

པ་བཞིན་ནོ། །མཐར་ཐུག་གི་ཁྱད་པར་ནི། དབྱེན་དང་དེའི་མཚམས་མེད་པའི་མཐར་ཐུག་
ནི་དགེ་འདུན་ཕྱེད་པར་གྱུར་པ་ཡིན་ལ་དབྱེན་བྱེད་པའི་ལྷག་མ་བསྐྱེད་པའི་མཐར་ཐུག་ནི་
དགེ་འདུན་ཕྱེད་པ་ལ་མི་བལྟོས་ཀྱི། དགེ་འདུན་འབྱེད་པར་བྱེད་པ་ན། བསྒོ་བའི་ལས་
བརྗོད་པ་གསུམ་པ་དེའི་མཐའ་ལ་མི་གཏོང་ནའོ། །འབྱེད་པ་པོའི་ཁྱད་པར་ནི་དབྱེན་དང་
དེའི་མཚམས་མེད་བསྐྱེད་པ་ལ་འབྱེད་པ་པོ་ལས་ཀྱི་ཁ་སྐོང་བར་འོས་པ་ཡན་ལག་ཏུ་དགོས་
ལ་དབྱེན་བྱེད་པའི་ལྷག་མ་བསྐྱེད་པ་ལ་དེ་ལྟར་མ་ཡིན་ཏེ། སྔར་བཤད་ཟིན་ཏོ། །
འཁོར་ལོའི་དབྱེན་དང་དབྱེན་བྱས་པའི་མཚམས་མེད་གཉིས་ནི་རྒྱུ་ཚོགས་པ་ཚར་
གཅིག་ལས་སྐྱེས་པ་སྟེ། གཟུགས་དང་དེའི་རོ་བཞིན་ནོ། །ལས་ཀྱི་དབྱེན་བྱས་པ་ནི་
མཚམས་མེད་དུ་མི་འགྱུར་ཏེ། ལྟུང་བ་སྦོམ་པོ་ཙམ་དུ་ཟད་དོ། །ཡན་ལག་གི་དོན་ལ་བརྟུལ་
བར་བྱེད་པ་ནི་ལུང་རྣམ་འབྱེད་ལས། བརྟུལ་བར་བྱེད་ཅིང་ཞེས་བྱ་བ་ནི་རྩོལ་བར་བྱེད་
ཅིང་ཞེས་གསུངས་སོ། །ད་ནི་རྗེས་སུ་ཕྱོགས་པའི་ལྷག་མ་འཆད་དོ། །འདིའི་སྤྱི་དོན་ལ་
བཞི་ལས། གླེང་གཞི་ནི་རྒྱལ་པོའི་ཁབ་ཏུ་ལྷས་བྱིན་གྱི་ནང་འཁོར་བཞིས་ལྷས་བྱིན་དགེ་
འདུན་གྱི་དབྱེན་བྱེད་པའི་གྲོགས་བྱས་པ་ལས་དགེ་འདུན་ལྷག་མར་བཅས་སོ། །དགག་བྱ་
ནི་སྔ་མ་དང་འདྲའོ། །ངོ་ཏི་ནི་དགེ་སློང་ཕ་རོལ་པོ་དེ་དབྱེན་བྱེད་པའི་ལྷག་མ་འབྱུང་རུང་
ངམ་ཕྱེད་ན་མཚམས་མེད་འབྱུང་རུང་གི་དབྱེན་བྱེད་པ་ན་བཅས་ལྡན་དགེ་སློང་གིས་དེའི་
གྲོགས་བྱེད་ཅིང་བཞམས་བསྒོ་དང་གསོལ་བཞིའི་ལས་ཀྱིས་བཟློག་ཀྱང་མི་གཏོང་བ་ལས་
གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། སྦྱོར་བ་བརྩམ་པར་བྱ་བའི་
གཞི་དང་། རྫོགས་པར་བྱེད་པའི་རྐྱེན་ནོ། །དང་པོ་ལ་བདུན་ཏེ། དགེ་སློང་ཆོས་དྲུག་ལྡན་
གྱི་སྟེང་དུ། དགེ་སློང་ཕ་རོལ་པོ་དེ་དབྱེན་བྱེད་པའི་ལྷག་མ་འབྱུང་རུང་ངམ་ཕྱེད་ན་མཚམས་
མེད་འབྱུང་རུང་གི་དབྱེན་བྱེད་པ་ལ་ཞུགས་པ་སྟེ་དགེ་འདུན་གྱི་དབྱེན་བྱེད་པ་དེའི་གྲོགས་

ཉིད་ཞེས་པས་སོ། །དགེ་སློང་ཆོས་དྲུག་ལྡན་གྱི་དམིགས་བསལ་ནི་དགེ་སློང་བསླབ་པ་བྱིན་
པས་དབྱེན་བྱེད་ནའོ། །རྫོགས་པར་བྱེད་པའི་རྐྱེན་ནི་བཞམས་བསྒོ་ལ་སོགས་པ་བཟློག་པ་
ལྔའོ། །།
བསམ་པའི་ཡན་ལག་ལ་གཉིས་ལས། འདུ་ཤེས་ནི་མ་འཁྲུལ་བ་སྟེ། དེའི་དོན་ནི་
སླར་བཤད་ཟིན་ཏོ། །ཀུན་སློང་ནི་དབྱེན་བྱེད་པ་དེའི་གྲོགས་བྱེད་པའི་ཚིག་སྨྲ་བར་འདོད་
པ་དང་། བཟློག་ཀྱང་མི་གཏོང་བར་འདོད་པ་རྒྱུན་མ་ཆད་པའོ། །སྦྱོར་བ་ནི་དགེ་འདུན་གྱི་
དབྱེན་བྱེད་པ་དེའི་གྲོགས་བྱེད་པའི་ཚིག་སྨྲ་ཞིང་བཟློག་ཀྱང་མི་གཏོང་བར་ཞུགས་པའོ། །
མཐར་ཐུག་ནི་སྔ་མ་དང་འདྲའོ། །ཡན་ལག་གི་དོན་ནི་དེའི་གྲོགས་ཉིད་ཅེས་སོ། །ད་ནི་
ཁྱིམ་སུན་འབྱིན་པའི་དགེ་འདུན་ལྷག་མ་འཆད་དེ། རང་སྐྱོད་པར་བྱེད་པའི་ཞེས་སོ། །
འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་ནབ་སོ་དང་འགྲོ་མགྱོགས་
ཀྱིས་ཁྱིམ་སུན་ཕྱུང་སྟེ་དགེ་འདུན་གྱིས་བསླད་པ་ན་དགེ་འདུན་ལ་སྐུར་པ་འདེབས་པ་དེ་
བཟློག་ཀྱང་མི་གཏོང་བ་ལས་དགེ་འདུན་ལྷག་མར་བཅས་སོ། །དགག་བྱ་ནི་ཁྱིམ་པའི་
སྡིག་རྐྱེན་བྱས་པས་ཁྱིམ་པ་ལ་གནོད་པ་དང་། དགེ་འདུན་ལ་སྐུར་པ་བཏབ་པས་དགེ་འདུན་
གྱི་ཐུགས་བདེ་བ་ལ་གནོད་ཅིང་། ངག་གི་སྡིག་པ་ཆེན་པོ་འཐོབ་པའོ། །ངོ་ཏི་ནི་བཅས་ལྡན་
དགེ་སློང་གིས་ཁྱིམ་སུན་ཕྱུང་སྟེ་དགེ་འདུན་གྱིས་བསྐྲད་པ་ན་དགེ་འདུན་ལ་སྐུར་པ་འདེབས་
པ་དེ་བཞམས་བསྒོ་དང་གསོལ་བཞིའི་ལས་ཀྱིས་བཟློག་ཀྱང་མི་གཏོང་བ་ལས་གྱུར་པའི་
ལྟུང་བ་དངོས་གཞིའོ། ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། སྦྱོར་བ་བརྩམ་པར་བྱ་བའི་
གཞི་དང་། རྫོགས་པར་བྱེད་པའི་རྐྱེན་ནོ། །དང་པོ་ལ་ལྔ་སྟེ། གང་སུན་དབྱུང་བའི་ཡུལ་
དང་། གང་གིས་སུན་འབྱིན་པའི་ཉེས་པ་དང་། གང་ལ་སྐུར་པ་འདེབས་པའི་ཡུལ་དང་།
གང་གིས་སྐུར་པ་འདེབས་པའི་རྟེན་དང་། གང་ལ་གོ་བར་བྱ་བའི་ཡུལ་ལོ། །དང་པོ་ནི།

ཁྱིམ་པ་གཅིག་ཡན་ཆད་ཡིན་པ་སྟེ། ཁྱིམ་སུན་འབྱིན་ཞེས་པའོ། །གཉིས་པ་ནི། རང་གི་
ཉེས་སྤྱོད་བསྟན་པའམ་གཞན་གྱི་ཉེས་པ་སྒྲོག་པ་སྟེ། ཞུ་འགྲེལ་ལས། བདག་ཉིད་ཀྱང་
སྡིག་པ་སྤྱོད་པས་ཁྱིམ་པ་དག་སུན་འབྱིན། གཞན་དག་ལ་ཡང་མི་སྙན་པ་སྨྲས་པའི་ཕྱིར་
སྤྱོད་པ་ངན་པས་ཁྱིམ་པ་དག་སུན་འབྱིན་པའི་ཕྱིར་རོ་ཞེས་སོ། །དེ་ལས་བྱ་བ་གཞན་གྱིས་
ནི་ཁྱིམ་པ་མ་དད་པར་གྱུར་ཀྱང་སྐབས་འདིར་གཏོགས་ཀྱི་དགག་བྱ་མེད་པའི་ཕྱིར་སྐབས་
འདིར་ལྟུང་བར་མི་འགྱུར་རོ། །གསུམ་པ་ནི། དགེ་སློང་ཆོས་དྲུག་ལྡན་གྱིས་དང་པོ་ལྔའི་
སྟེང་དུ། རང་སྐྱོད་པའི་ལས་ཆོས་ལྡན་ལ་ཞུགས་པ་དང་། བཞི་ཡན་ཆད་ཀྱི་ཚོགས་སུ་
ལངས་པ་སྟེ། རང་སྐྱོད་པར་བྱེད་པའི་ཞེས་པ་དང་། དགེ་འདུན་ལ་ཞེས་པས་སོ། །བཞི་པ་ནི་
རང་ལ་བསྐྲད་པའི་ལས་བྱས་པ་དང་འབྲེལ་པ་སྟེ། རང་སྐྱོད་པར་བྱེད་ཅེས་པ་ཤུགས་ཀྱིས་
གྲུབ་བོ། །རང་ལ་བསྐྱོད་པའི་ལས་མ་བྱས་པར་དགེ་འདུན་ལ་སྐུར་པ་འདེབས་ན་ནི་ཉེས་
བྱས་ཏེ། བསྐྲད་པར་མ་བྱས་པ་ན་དེའི་འོ་ཞེས་སོ། །ལྔ་པ་ནི། ཐ་སྙད་ལྔ་དང་ལྡན། ལུས་ཐ་
མལ་པར་གནས། བདག་ལས་ཐ་དད་པ་སྟེ། སྔར་བརྫུན་སྨྲ་ཕམ་པའི་སྐབས་སུ་བཤད་
ཟིན་པ་བཞིན་ནོ། །རྫོགས་པར་བྱེད་པའི་རྐྱེན་ནི་བཞམས་བསྒོ་ལ་སོགས་པ་ལྔའོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་མ་འཁྲུལ་བ་སྟེ་དེའི་དོན་སྔར་
བཤད་ཟིན་ཏོ། །ཀུན་སློང་ནི་ཁྱིམ་སུན་འབྱིན་པ་པོ་རང་ལ་སྐྱོད་པའི་ལས་བྱས་པར་གྱུར་
པའི་དགེ་འདུན་ལ་སྐུར་པ་འདེབས་པའི་ཚིག་སྨྲ་བར་འདོད་པ་དང་ཟློག་ཀྱང་མི་གཏོང་
བར་འདོད་པ་རྒྱུན་མ་ཆད་པའོ། །སྦྱོར་བ་ནི་ཁྱིམ་སུན་འབྱིན་ཅིང་དགེ་འདུན་ལ་ངག་གིས་
སྐུར་པ་འདེབས་པ་དེ་ཟློག་ཀྱང་མི་གཏོང་བར་ཞུགས་པའོ། །མཐར་ཐུག་ནི་དབྱེན་བྱེད་
པའི་མཐར་ཐུག་དང་འདྲའོ། །ཡན་ལག་གི་དོན་ལ། ལོག་པའི་བསམ་པ་ཞེས་པ་ནི་དགེ་
འདུན་རྣམས་ཀྱི་ལོག་པའི་བསམ་པ་སྟེ་འདུན་པ་དང་ཞེ་སྡང་དང་གཏི་མུག་དང་འཇིགས་
པས་འགྲོ་བའི་བསམ་པས་སོ། །དགེ་འདུན་དེ་རང་སྐྱོད་པའི་ལས་དེ་ལ་ལོག་པ་དེ་ལྟར་

ཞུགས་སོ། །ཞེས་སོ། །
ད་ནི་བཀའ་བློ་མི་བདེ་བའི་དགེ་འདུན་ལྷག་མ་འཆད་དེ། འདིའི་སྤྱི་དོན་ལ་བཞི་ལས།
གླེང་གཞི་ནི། ཀོའུ་ཤམ་བི་གདངས་ཅན་གྱི་ཀུན་དགའ་ར་བར་འདུན་པས་དཀའ་བློ་མི་བདེ་
བའི་ཚིག་སྨྲ་བ་ལས་དགེ་འདུན་ལྷག་མར་བཅས་སོ། །དགག་བྱ་ནི་རང་རིགས་ཀྱི་ཚུལ་
ཁྲིམས་དང་སེམས་བདེ་བ་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་ལ་ལྟུང་བ་གླེང་པ་
ན་དགེ་སློང་མཐའ་དག་གིས་བདག་ཉིད་ཀྱི་བསླབ་པའི་གཞི་མཐའ་དག་ལ་གླེང་པ་འགོག་
ཅིང་བཞམས་བསྒོ་དང་གསོལ་བཞིའི་ལས་ཀྱིས་ཟློག་ཀྱང་མི་གཏོང་བ་ལས་གྱུར་པའི་ལྟུང་
བ་དངོས་གཞིའོ། །
ཡན་ལག་ལ་བཞི་ལས་གཞིའི་ཡན་ལག་ལ་གཉིས་ཏེ། སྦྱོར་བ་བརྩམ་པར་བྱ་བའི་
གཞི་དང་། རྫོགས་པར་བྱེད་པའི་རྐྱེན་ནོ། །དང་པོ་ལ་བཞི་སྟེ། གླེང་པ་པོ་གང་སྤང་བ་དང་།
གཞི་གང་ལ་གླེང་བ་སྤང་བ་དང་། སྤང་བའི་ཚིག་གང་ལ་བརྗོད་པའི་ཡུལ་དང་། གང་གིས་
སྤོང་བར་བྱེད་པའི་རྟེན་ནོ། །དང་པོ་ནི། ཕྱོགས་བཅུ་ན་གནས་པའི་དགེ་སློང་མཐའ་དག་སྟེ།
ཊིཀ་ལས། དགེ་སློང་ཐམས་ཅད་དག་གིས་བརྗོད་པར་མི་བྱ་བ་ཉིད་དུ་བྱེད་པ་དེ་ཞེས་སོ། །
སེལ་བ་ནི་ཊིཀ་ལས། དགེ་སློང་དམིགས་ཀྱིས་བསལ་བ་དག་ཁ་ཅིག་གི་རྒྱུད་དུ་གཏོགས་
པ་དག་གིས་བརྗོད་པར་མི་བྱ་བར་བྱེད་པའི་ཚིག་གིས་ནི་ཉེས་བྱས་སུ་འགྱུར་ཞེས་སོ། །
གཉིས་པ་ནི། བདག་ཉིད་ཀྱི་བསླབ་པའི་གཞི་མཐའ་དག་སྟེ། ཊཱིཀ་ལས། བདག་ཉིད་ཀྱི་
རྒྱུད་དུ་གཏོགས་པའི་ཚུལ་ཁྲིམས་ཞེས་པ་དང་། ཊཱིཀ་ལས། ཚུལ་ཁྲིམས་ཞེས་བྱ་བ་ནི་
འདིར་འདུལ་བའི་རྣམ་པ་ཐམས་ཅད་བསྟན་པ་ཡིན་ནོ་ཞེས་སོ། །སེལ་བ་ནི་ཊིཀ་ལས།
བསླབ་པའི་གཞི་དམིགས་ཀྱིས་བསལ་བ་ཁ་ཅིག་གིས་བདག་ལ་བརྗོད་པར་མི་བྱ་བར་
བྱེད་ན་ཡང་ཉེས་བྱས་ཁོ་ནའོ་ཞེས་སོ། །གསུམ་པ་ནི། དགེ་སློང་ཆོས་དྲུག་ལྡན་གྱི་སྟེང་དུ།
བདག་ལ་གླེང་པ་པོ་ཡིན་པ་སྟེ། གླེངས་པ་ཉིད་ན་ཞེས་སོ། །གཏན་ནས་མ་གླེངས་པ་ན་

བཀའ་བློ་མི་བདེ་བའི་ཚིག་སྨྲ་ན་ནི་ཉེས་བྱས་ཏེ། གླེང་བ་དང་དྲན་པར་མ་བྱས་པ་ནི་དེའིའོ་
ཞེས་སོ། །བཞི་པ་ནི། གླེང་དྲན་བྱས་པ་དང་འབྲེལ་བ་སྟེ། གླེང་བ་ཉིད་ན་ཞེས་པས་སོ། །
སེལ་བ་ནི། གླེང་བ་དང་དྲན་པར་མ་བྱས་པ་ནི་དེའིའོ། །ཞེས་སོ། །རྫོགས་པར་བྱེད་པའི་
རྐྱེན་ནི་བཞམས་བསྒོ་ལ་སོགས་པ་ཟློག་པ་ལྔའོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་མ་འཁྲུལ་བ་སྟེ་དེའི་དོན་ནི་སྔར་
བཤད་ཟིན་ཏོ། །ཀུན་སློང་ནི་བཀའ་བློ་མི་བདེ་བའི་ཚིག་སྨྲ་ཞིང་གོ་བར་འདོད་པ་དང་ཟློག་
ཀྱང་མི་གཏོང་བར་འདོད་པ་རྒྱུན་མ་ཆད་པའོ། །སྦྱོར་བ་ནི་བཀའ་བློ་མི་བདེ་བའི་ཚིག་སྨྲ་
ཞིང་ཟློག་ཀྱང་མི་གཏོང་བར་ཞུགས་པའོ། །མཐར་ཐུག་ནི་དབྱེན་བྱེད་པའི་མཐར་ཐུག་དང་
འདྲའོ། །ཡན་ལག་གི་དོན་ནི་དགེ་སློང་གི་ལྷག་པའི་ཚུལ་ཁྲིམས་ཀྱིས་གླེང་བ་ཉིད་ནི་ཞེས་
སོ༑ ༑འོ་ན་སྐབས་འབྱེད་དུ་མ་བཅུག་པར་མི་བྱའོ་ཞེས་སྐབས་མི་འབྱེད་པ་ལ་གླེང་བར་མི་
བྱ་བར་གསུངས་པ་དང་འགལ་ལོ་ཞེ་ན། དང་པོར་གླེང་བའི་སྐབས་ཕྱེ་བ་ལ་གླེང་བ་ཉིད་ནི་
བར་སྐབས་སུ་འགྱུར་ཏེ་བཀའ་བློ་མི་བདེ་བའི་ཚིག་སྨྲ་བའོ་ཞེས་གསུངས་སོ། །དེ་ཡང་
བདག་ཉིད་ཀྱི་ཚུལ་ཁྲིམས་དེ་ལ་ཕྱོགས་བཅུ་ན་གནས་པའི་དགེ་སློང་མཐའ་དག་གིས་
བརྗོད་པར་མི་བྱ་བ་ཉིད་དུ་བྱེད་པའོ། །ཊིཀ་ལས། དགེ་སློང་དམིགས་ཀྱིས་བསལ་བ་ཁ་
ཅིག་གིས་བརྗོད་པར་མི་བྱ་བ་ཉིད་དུ་བྱེད་པ་དང་བསླབ་པའི་གཞི་དམིགས་ཀྱིས་བསལ་བ་
ཁ་ཅིག་གིས་བདག་ལ་བརྗོད་པར་མི་བྱ་བ་བྱེད་ན་ཡང་ཉེས་བྱས་སུ་གསུངས་སོ། །རྣམ་
བཤད་ཉི་མའི་འོད་ཟེར་ལས་དགེ་འདུན་ལྷག་མའི་རྣམ་པར་བཤད་པ་རྫོགས་སོ།། །།
སྤང་ལྟུང་ཐུན་མོང་བ་ལ་གཉིས་ལས། དང་པོ་སྤྱི་དོན་ལ་གསུམ་སྟེ། ཐུན་མོང་བ་
ལུང་གང་ལས་བསྡུས་པ་དང་། ཐུན་མོང་དུ་བསྡུས་པའི་དགོས་པའི་དོན་དང་། ཐུན་མོང་བ་
ལྔའི་དོན་བསྡུས་པའི་དོན་ཏོ། །དང་པོ་ནི། སྤང་ལྟུང་ཐུན་མོང་བ་འདི་ལ་མདོ་བཅུ་བདུན་
ཡོད་པ་ལས་ལུང་ཀོ་ལྤགས་ཀྱི་གཞི་ལས་གཙོ་ཆེར་བསྡུས་པའི་མདོ་གཉིས་ཡོད་དེ། སྤང་

བ་ལ་ནི་ཞེས་པ་དང་དེའི་འོག་མའོ། །ལུང་ཞུ་བ་ལས་བསྡུས་པའི་མདོ་ལྔ་ཡོད་དེ། ལས་ལ་
ནི་ཞེས་པ་དང་། རང་བཞིན་ལས་ཞེས་པ་དང་ཕྱིར་བཅོས་དང་འབྲེལ་བའི་མདོ་གསུམ་སྟེ་
ལྔའོ། །ལུང་རྣམ་འབྱེད་ལས་བསྡུས་པ་ནི། དེ་དག་ལས་གཞན་པ་མདོ་བཅུ་པོ་རྣམས་སོ། །
དེ་རྣམས་ལ་མདོར་བསྡུས་རྟོགས་པར་བྱེད་པའི་ཆ་ནས་ནི་ལུང་ཕྲན་ཚེགས་ལས་བསྡུས་
པའི་ཆ་ཡང་ཡོད་དེ། མདོར་བསྡུས་ནི་ལུང་ཕྲན་ཚེགས་ལས་གསུངས་པའི་ཕྱིར་རོ། །
གཉིས་པ་ལ་གསུམ་སྟེ་མདོར་བསྡུས་རྟོགས་པར་བྱེད་པ་དང་། ཚིག་ཚོགས་སྐྱུངས་
པ་དང་། གཉིས་ཀ་སྟོན་པའི་དགོས་པའོ། །དང་པོ་ལ་མདོ་བདུན་ཡོད་པ་ལས། དེའི་དང་
པོ་ནི་སྐྱ་རེངས་དང་པོ་དེའི་ཞེས་པ་ནི་ལུང་རྣམ་འབྱེད་ལས་འཆང་འབྲལ་ལ་སོགས་པ་
རྣམས་ཀྱི་སྐབས་སུ་སྐྱ་རེངས་ཤར་ན་ཞེས་སྤྱི་ཙམ་དུ་གསུངས་ཀྱི་སྐྱ་རེངས་དང་པོ་ཤར་ན་
ཞེས་དངོས་སུ་མ་གསུངས་ཀྱང་། རྒྱལ་པོའི་ཕོ་བྲང་དུ་འགྲོ་བའི་སྐབས་ལས། དོན་འདི་ལ་
ནི་སྐྱ་རེངས་ཐ་མ་ཡིན་པར་དགོངས་སོ་ཞེས་དམིགས་ཀྱིས་བཀར་བའི་གནད་ཀྱིས། གཞན་
རྣམས་ལ་སྐྱ་རེངས་དང་པོ་དེའི་ཞེས་མདོར་བསྡུས་སྦྱར་བ་སྟེ། འོད་ལྡན་ལས་སྒོ་གཏན་གྱི་
བསླབ་པའི་གཞི་ལས། དོན་འདི་ལ་ནི་སྐྱ་རེངས་ཐ་མ་ཡིན་པར་དགོངས་སོ་ཞེས་གསུངས་
པས་དེའི་ཕྱིར་སྒོ་གཏན་ལས་གཞན་དུ་ནི་སྐྱ་རེངས་དང་པོ་ཁོ་ནར་བཞེད་པ་ཡིན་པས་སྐྱ་
རེངས་དང་པོ་ཞེས་སྨོས་པ་ཡིན་ནོ་ཞེས་སོ། །ལས་ལ་ནི་འདས་ན་ཉི་མ་ཤར་བའི་འོ་ཞེས་པ་
ནི་ཞུ་བ་ལས་དགེ་སློང་དག་གིས་སྐྱ་རེངས་ཤར་བ་ན་བདག་ཅག་གིས་གསོ་སྦྱོང་མ་བྱས་སོ་
སྙམ་དུ་དྲན་པ་སླར་རྙེད་པར་གྱུར་ན་དེ་དག་དེའི་ཚེ་ན་གསོ་སྦྱོང་བགྱིད་ན་གསོ་སྦྱོང་བགྱིས་
པ་ཞེས་བགྱིའམ་ཉེ་བར་འཁོར་དགེ་སློང་དེ་དག་གིས་གསོ་སྦྱོང་བྱས་པ་ཞེས་བྱའོ། །ཞེས་
པ་དང་། དགེ་འདུན་ཐམས་ཅད་ཀྱིས་སྐྱ་རེངས་ཤར་བ་ན་དྲན་པར་གྱུར་ན་དགེ་སློང་དག་
གིས་ཇི་ལྟར་དགག་དབྱེ་བགྱི། ཚིག་གསུམ་པས་དགག་དབྱེ་བྱས་ན་དགག་དབྱེ་བྱས་པ་
ཞེས་བྱའོ་ཞེས་གསོ་སྦྱོང་དང་དགག་དབྱེ་གཉིས་ལ་དངོས་སུ་གསུངས་པས་དབྱར་ཁས་

ལེན་པའི་སྦྱོར་ཆོག་ལ་སོགས་པ་ཚེས་གྲངས་ངེས་པ་དང་འབྲེལ་བའི་ལས་ཀྱི་ཆོ་ག་གཞན་
རྣམས་ལ་ཡང་མདོར་བསྡུས་སྦྱར་བའོ། །རབ་ཏུ་འབྱུང་བའི་དོན་དུ་ངེས་པར་བྱས་པ་ཡང་
དེ་ཉིད་དོ་ཞེས་པ་ནི་རྣམ་འབྱེད་ལས་རབ་ཏུ་འབྱུང་བའི་དོན་དུ་སྲེལ་བར་བྱེད་ན་ལྟུང་བ་
མེད་དོ་ཞེས་ལྷུང་བཟེད་འཆང་བ་ལ་གསུངས་པས། གོས་འཆང་བ་ལ་སོགས་པ་བདག་པོ་
དང་འབྲེལ་པ་གཞན་རྣམས་ལ་ཡང་མདོར་བསྡུས་སྦྱར་བའོ། །རང་བཞིན་ལས་ཉམས་ན་
ཡང་ངོ་ཞེས་པ་ནི་ཞུ་བ་ལས་དགེ་སློང་གིས་ཆོས་གོས་རྙེད་ནས་དགུང་ལྔ་ལགས་ནས་
སེམས་རྣམ་པར་འཁྲུགས་པར་གྱུར་ན་དེའི་དགུང་སླད་མ་བཅུ་པོ་གང་ཚུན་ཆད་ནས་བགྲང་
བར་བགྱི་ཉེ་བར་འཁོར་རང་གི་སེམས་ཕྱིར་རྙེད་པ་ནས་སོ། །ཞེས་ཞག་སྔ་མ་ལྔ་པོ་མ་
བགྲང་བས་ན་ཞག་ལྔ་པོའི་རྐྱེན་གྱིས་གོས་འཆང་བའི་རང་སྟོབས་ཀྱིས་ལྟུང་བ་མི་འབྱུང་
བར་བསྟན་པ་དེའི་ཤན་མི་འབྱུང་བར་མདོར་བསྡུས་སྦྱར་ཞིང་། ཟླ་འཇོག་ལ་སོགས་གཞན་
རྣམས་ཀྱི་དངོས་དང་ཤན་གཉིས་ཀ་མི་འབྱུང་བར་མདོར་བསྡུས་སྦྱར་བའོ། །ཞག་བདུན་པ་
ལ་ནི་རིགས་མཐུན་པའོ་ཞེས་པ་འདིའི་ཁུང་ནི་དེང་སང་ལུང་ན་མི་སྣང་མོད་ཀྱི། རང་གི་
རྣམ་བཤད་ལས་མདོ་འདི་ནི་རྣམ་པར་འབྱེད་པའི་གཞུང་འགའ་ཞིག་ལས་བྱུང་བ་བསྡུས་
སོ་ཞེས་གསུངས་སོ། །
དེ་ཡང་དགེ་སློང་གིས་ཚེས་གཅིག་ལ་མར་རྙེད་ལ་དེས་ཚེས་གཉིས་ལ་མར་གཞན་
ཞིག་ཀྱང་རྙེད་པར་གྱུར་ན་སྔ་མ་ཤོས་བཟའ་བར་བྱ་ཞིང་། ཕྱི་མ་ཤོས་གཏང་བར་བྱ་བའམ་
རྣམ་པར་བརྟགས་པར་བྱ་བའམ་གཞན་ལ་སྦྱིན་པར་བྱའོ། །དེ་ལྟར་མི་བྱེད་ན་ཞག་བརྒྱད་
པའི་སྐྱ་རེངས་ཤར་ན་སྤང་བའི་ལྟུང་བྱེད་དོ། །དེ་བཞིན་དུ་འབྲུ་མར་གྱིས་ནི་འབྲུ་མར་ལའོ། །
སྦྲང་རྩིས་ནི་སྦྲང་རྩི་ལའོ། །ཧཱགས་ཀྱིས་ནི་ཧྭགས་ལའོ་ཞེས་གསུངས་པ་དེ་འདིར་བསྡུས་པ་
ཡིན་ལ། བུ་རམ་དང་ཞག་དང་ལྷའི་བདུད་རྩི་ལ་སོགས་པ་གཞན་ལ་ཡང་གཞི་རིགས་མཐུན་
པ་ཡན་ལག་ཏུ་དགོས་པ་མདོར་བསྡུས་སྦྱར་བའོ། །ཆུང་བ་ཉིད་ཀྱི་དུམ་བུ་དེ་ནི་མི་འགྱུར་

རོ་ཞེས་པ་ནི་ཆོས་གོས་འཆང་བའི་ཞུ་བ་ལས་ཆོས་གོས་སྤང་བ་ཚིག་གམ་སྲོག་ཆགས་དག་
དང༌། སྲིལ་དག་གིས་འཚལ་བར་གྱུར་ནས་དེ་ལ་དམ་དུམ་གང་དག་མཆིས་པ་དག་སྤང་
བར་བགྱིའམ། ཉེ་བར་འཁོར་སྤང་བར་མི་བྱ་སྟེ། ལྟུང་བྱེད་འབའ་ཞིག་བཤགས་པར་བྱའོ་
ཞེས་གསུངས་པས། གཞན་རྣམས་ལ་ཡང་མདོར་བསྡུས་སྦྱར་བའོ། །དགེ་འདུན་གྱི་ཡང་ངོ་
ཞེས་པ་ནི་ཞུ་བ་ལས་དགེ་འདུན་གྱི་ཆོས་གོས་བྱིན་གྱིས་བརླབས་ནས་མཚམས་ཀྱི་སླད་
རོལ་དུ་འབྲལ་བར་བགྱིད་ན། ཆོས་གོས་དང་བྲལ་བ་ཞེས་བགྱིའམ། བཀའ་བསྩལ་པ།
ཆོས་གོས་དང་བྲལ་བ་ཞེས་བྱའོ། །ཆོས་གོས་དེ་སྤང་བར་བགྱིའམ། ཉེ་བར་འཁོར་སྤང་
བར་མི་བྱ་སྟེ། ལྟུང་བྱེད་འབའ་ཞིག་བཤགས་པར་བྱའོ་ཞེས་པ་དང་། དགོན་པ་བས་དགེ་
འདུན་གྱི་ཆོས་གོས་བྱིན་གྱིས་བརླབས་ནས་ཞག་དྲུག་ལས་འདས་པར་འབྲལ་བར་བགྱིད་
ན་ཆོས་གོས་དང་བྲལ་བ་ཞེས་བྱའོ། །ཆོས་གོས་དེ་སྤང་བར་མི་བྱ་སྟེ། ལྟུང་བྱེད་འབའ་ཞིག་
བཤགས་པར་བྱའོ་ཞེས་འབྲལ་བ་གཉིས་ལ་དངོས་སུ་གསུངས་པས། དེ་དང་འདྲ་བར་
གཞན་རྣམས་ལ་མདོར་བསྡུས་སྦྱར་བའོ། ། །
གཉིས་པ་ཚིག་ཚོགས་བསྐྱུང་པའི་མདོ་གསུམ་ཡོད་པ་ལས། ཆོས་གོས་ལས་ཀྱང་
རྣམ་པར་བརྟགས་ནའོ། །འདི་ལ་རྗེས་སུ་ཞུགས་པ་ཉིད་ཀྱང་ཉམས་པ་ཡིན་ནོ། །ཞེས་པ་
གཉིས་ནི་རྣམ་འབྱེད་ལས་འཆང་བ་གཉིས་དང་ཟླ་འཇོག་གི་སྐབས་སུ། རྣམ་པར་བརྟག་
པར་བྱའོ་ཞེས་རྣམ་པར་བརྟགས་ན་ལྟུང་བ་མི་འབྱུང་བར་བསྟན་པ་དེའི་ཤན་མི་འབྱུང་བར་
རེ་རེ་ལ་གསུངས་པ་ལས། རང་སྟོབས་ཀྱི་ལྟུང་བ་མི་འབྱུང་བའི་ཆ་ནས་མདོ་སྔ་མས་བསྡུས་
ཤིང་། ཤན་སྟོབས་ཀྱི་ལྟུང་བ་མི་འབྱུང་བའི་ཆ་ནི་མདོ་ཕྱི་མས་བསྡུས་སོ། །འདི་གསུམ་ནི་
སྲ་བརྐྱང་བཏིང་བ་ལ་མི་འབྱུང་ངོ་། །ཞེས་པ་ནི། རྣམ་འབྱེད་ལས་འཆད་འབྲལ་འཇོག་པ་
གསུམ་གྱི་སྐབས་སུ་ཆོས་གོས་ཟིན་པ་སྲ་བརྐྱང་བཏིང་ན་ཞེས་སྲ་བརྐྱང་བཏིང་ན་ལྟུང་བ་
འདི་གསུམ་མི་འབྱུང་བར་རེ་རེ་ལ་གསུངས་པ་དེ་རྣམས་འདིར་ཚིག་གཅིག་ཏུ་བསྡུས་སོ། །

གསུམ་པ་མདོར་བསྡུ་བ་དང་ཚིག་ཚོགས་བསྐྱུངས་པ་གཉིས་ཀ་སྟོན་པ་ནི་མདོ་བདུན་
ཡོད་པ་ལས་ཉིན་མཚན་གྱི་དང་པོ་མ་ཡིན་པ་ལ་ཐ་མ་མ་ཡིན་པ་མེད་ཅེས་པ་ནི་ཞག་འདས་
པ་དང་འབྲེལ་བ་རྣམས་ལ་མཚན་མོ་མཐའི་སྐད་ཅིག་ཡན་ལག་ཡིན་གྱི་ཐུན་ཚོད་སྔ་མ་
རྣམས་མ་ཡིན་ཞེས་པ་སྟེ། དེ་ཡང་དགེ་སློང་ཕའི་རྣམ་འབྱེད་ཀྱི་སྐབས་ན་ཞག་འདས་པ་
ཡན་ལག་ཏུ་དགོས་པའི་ལྟུང་བ་བཅོ་ལྔ་ཡོད་པ་ལས། འཆད་གཉིས་འབྲལ་གཉིས་ཟླ་
འཇོག་གསོག་འཇོག་བྱེད། །ལྟུང་འཆབ་ནུབ་ལྷག་སྤངས་བསྙིལ་ལྷན་ཅིག་ཉལ། །ཞེས་དེ་
ལྟར་ལྟུང་བ་བཅུ་གཅིག་གི་སྐབས་སུ་ཐག་མར་རྩོམ་པའི་ཐུན་ཚོད་ངེས་པར་མ་སྨོས་པར་
རང་གི་ཞག་གྲངས་འདས་པའི་སྐྱ་རེངས་ཀྱི་དུས་སུ་དངོས་གཞིའི་ལྟུང་བར་འགྱུར་བར་རེ་
རེ་ལ་གསུངས་པས་རང་རང་གི་མཚན་མོ་མཐའི་སྐད་ཅིག་ཡན་ལག་ཡིན་པར་དོན་གྱིས་
བསྟན་པ་དེ་རྣམས་འདིར་ཚིག་གཅིག་ཏུ་བསྡུས་པ་ཡིན་ལ། རས་ཆེན་བཞག་མཆིས་བརྟད་
བྱུང་བགོ་མཆིས་དང་། །དམག་གནས་སྣང་བར་བཅས་ལ་མདོར་བསྡུས་སྦྱར། །དགེ་སློང་
མའི་དབང་དུ་བྱས་ནས་འཆབ་པའི་ཕམ་པ་དང་མཚན་མོའི་འབྲལ་བ་ལ་སོགས་པ་ཁ་ཅིག་
ལ་ལུང་ཡང་སྐྱ་རེངས་ཤར་ན་ཞེས་གསུངས་ལ། གནོད་འགྱུར་སྤངས་པའི་ལྟུང་བྱེད་ལ་
སོགས་པ་ཁ་ཅིག་ལ་མདོར་བསྡུས་སྦྱར་རོ། །གནས་པ་ལ་ནི་སྦྱོར་བའི་སྣོད་ཉིད་དོ་ཞེས་པ་
ནི་རྣམ་འབྱེད་ལས་གནས་ངན་ལེན་འཆབ་པ་དང་ནུབ་ལྷག་དང་བུད་མེད་དང་ལྷན་ཅིག་
ཉལ་བ་སྟེ་གསུམ་གྱི་སྐབས་སུ་སྐྱ་རེངས་མ་ཤར་གྱི་བར་དུ་ཉེས་བྱས་སུ་འགྱུར་རོ་ཞེས་རེ་རེ་
ལ་གསུངས་པ་དེ་རྣམས་འདིར་ཚིག་གཅིག་ཏུ་བསྡུས་ཤིང་། དམག་གི་ནང་ན་གནས་པ་དང་
སྣང་བ་ལ་ཉལ་བ་དང་སྤང་བ་དང་ཉལ་བ་དང་བསྙིལ་བ་དང་ཉལ་བ་དང་བཞི་པོ་ལ་མདོར་
བསྡུས་སྦྱར་བའོ། །སྤང་བ་ལ་ནི་འདུ་ཤེས་ལས་གཙོ་ཆེར་རང་གི་ཉིད་དོ་ཞེས་པ་ནི་རྣམ་
འབྱེད་ཀྱི་ཀོ་ལྤགས་ཀྱི་གཞི་ལས་དགེ་སློང་གིས་དགེ་སློང་ལ་ཆོས་གོས་དག་བསྐུར་ཞིང་འདི་
ནས་བཏང་བ་དེར་མ་ཕྱིན་པ་དག་ལ་ཡང་སྤང་བར་མི་འགྱུར་རོ་ཞེས་གསུངས་པ་བསྡུས་ཏེ།

དེ་ཡང་གོས་བསྐུར་བ་ལ་འཆང་བའི་སྤང་བར་མི་འགྱུར་བ་ནི་དབང་བའི་འདུ་ཤེས་མེད་
པའི་ཕྱིར་ཏེ་དེ་ནི་སྤང་བ་ལ་ནི་འདུ་ཤེས་ལས་གཙོ་ཆེར་ཞེས་པ་འདིས་བསྡུས་ལ། སྐུར་བྱེད་
ལ་འཆང་བའི་སྤང་བར་མི་འགྱུར་བ་ནི་རང་གི་ཉིད་མ་ཡིན་པའི་ཕྱིར་ཏེ་དེ་ནི་རང་གི་ཉིད་དོ་
ཞེས་པ་འདིས་བསྡུས་སོ། །
རྣམ་འབྱེད་འགྲེལ་ལས་ཀྱང་འཆང་བ་གཉིས་དང་ཟླ་འཇོག་དང་གསོག་འཇོག་དང་
བཞིའི་སྐབས་སུ། གཞན་ལ་སྦྱིན་པར་བྱ་ཞེས་གཞན་ལ་བྱིན་ན་ལྟུང་མེད་དུ་བཤད་པ་དང་།
ཞུ་བ་ལས་ཀྱང་། གཞན་གྱི་ལྷུང་བཟེད་འཆང་བ་ལ་ལྟུང་མེད་དུ་བཤད་ཅིང་། འཁྲུར་
འཇུག་དང་རྨེལ་འཇུག་གཉིས་ལ་དངོས་པོ་དེ་གཞན་ཉིད་དབང་བ་ཡིན་ན་ལྟུང་བ་ན་སྨད་
དུ་གསུངས་པ་དང་། འཁྲུར་འཇུག་རྨེལ་འཇུག་འཐག་འཇུག་དང་། །རས་ཆེན་བརྟད་བྱུང་
ཉིད་དང་ལྔ། །དེ་ལྟར་ལྔ་ལ་དངོས་པོ་དེ་རང་གཞན་ཐུན་མོང་དུ་དབང་བ་ཡིན་ན་ལྟུང་བ་ན་
སྨད་དུ་གསུངས་པས། དེ་རྣམས་ཀྱི་ཤུགས་ཀྱིས་ལྟུང་བ་ལྔ་པོ་དེ་རྣམས་ཀྱི་དངོས་གཞི་
བསྐྱེད་པ་ལ་རང་འབའ་ཞིག་གི་ཡིན་པ་ཡན་ལག་ཏུ་བསྟན་པ་དེ་རྣམས་ཀྱང་རང་གི་ཉིད་དོ་
ཞེས་པ་འདིས་བསྡུས་ཤིང་། བདག་པོ་དང་འབྲེལ་བ་གཞན་རྣམས་ལ་ཡང་རང་གི་ཡང་
ཡིན་པ་དང་། རང་འབའ་ཞིག་གི་ཡིན་པ་ཅི་རིགས་པར་མདོར་བསྡུས་སྦྱར་བར་བྱའོ། །དེ་
ནི་བསྔོས་པ་ཉིད་ན་བྲལ་ཞེས་པ་ནི་ཀོ་ལྤགས་ཀྱི་གཞི་ལས། གང་གིས་གོས་བསྐུར་བ་དེ་ལ་
སྤང་བར་མི་འགྱུར་ཞེས་གསུངས་པ་དང་། རྣམ་འབྱེད་ལས་ཀྱང་འཆང་བ་གཉིས་དང་ཟླ་
འཇོག་དང་གསོག་འཇོག་དང་བཞིའི་སྐབས་སུ་གཞན་ལ་བཏང་བར་བྱ་ཞེས་བསམ་པ་
ཐག་པ་ནས་གཞན་ལ་བཏང་ན་ལྟུང་བ་མི་འབྱུང་བར་གསུངས་པས། དེ་རྣམས་ནི་འདིར་
ཚིག་གཅིག་ཏུ་བསྡུས་ཤིང་གཞན་ལ་མདོར་བསྡུས་སྦྱར་བའོ། །དེ་ཡོད་ན་དངོས་པོ་དེ་ལྟ་བུ་
ཞེས་པ་ནི་རྣམ་འབྱེད་ལས་དགེ་སློང་གིས་ཚེས་ལས་ཆོས་གོས་རྙེད་ལ་དེས་ཚེས་གཉིས་ལ་
ཆོས་གོས་གཞན་ཞིག་ཀྱང་རྙེད་ན་ཞེས་བྱ་བ་ནས། ཞག་བཅུ་གཅིག་པའི་སྐྱ་རེངས་ཤར་ན་

ཡང་སྤང་བའི་ལྟུང་བྱེད་དོ་ཞེས་པ་དང་། དེ་བཞིན་དུ་ཟླ་འཇོག་དང་ལྷུང་བཟེད་འཆང་བ་དང་
ཞག་བདུན་པའི་གསོག་འཇོག་སྟེ་བཞི་ལ་ཞག་ཤན་འབྱུང་བ་རེ་རེ་ལ་གསུངས་པ་ཚིག་གཅིག་
ཏུ་བསྡུས་པ་ཡིན་ལ་ཆོས་གོས་ཟླ་བ་ཕྱེད་ཅིང་བྱིན་གྱིས་མི་རློབས་པ་ལ་ནི་མདོར་བསྡུས་
གཏོགས་པར་བྱེད་པའོ། །ལྟུང་བ་དེ་ཡོད་ན་ཡོ་བྱད་ཙམ་ཞེས་པ་ནི། ལུང་རྣམ་འབྱེད་ཀྱི་
ཆོས་གོས་འཆང་བའི་སྐབས་ལས་དགེ་སློང་གིས་ཆོས་གོས་སྤང་བ་དེ་མ་སྤངས་ཤིང་བྲལ་
བར་མ་བྱས་ལ་ལྟུང་བ་དེ་ཡང་མ་བཤགས་པར་ལྷུང་བཟེད་དམ་ཆོས་གོས་སམ་དྲ་བའམ་
ཕོར་བུའམ་སྐ་རགས་སམ་དགེ་སྦྱོང་གི་འཚོ་བའི་ཡོ་བྱད་གང་ཡང་རུང་བ་ཉེ་བར་འཇོག་ན་
དེ་ཡང་སྔ་མའི་རྒྱུད་ཀྱིས་སྤང་བར་འགྱུར་རོ་ཞེས་པ་ལ་སོགས་པ་བཅུ་ཚན་དང་པོའི་འཁྲུར་
འཇུག་དང་ལེན་པ་དང་སློང་བ་གསུམ་མ་གཏོགས་བདུན་དང་། བཅུ་ཚན་ཐ་མའི་ཐོག་
མཐའ་གཉིས་ཏེ་དགུ་པོ་རེ་རེ་ལ་གསུངས་པ་ཚིག་གཅིག་ཏུ་བསྡུས་པ་ཡིན་ལ། འཁྲུར་
འཇུག་ལ་སོགས་པ་གཞན་རྣམས་ལ་མདོར་བསྡུས་སྦྱར་བའོ། །འདི་ལ་མེད་པ་དེ་ཉིད་གཙོ་
བོའོ་ཞེས་པ་ནི་ཞུ་བ་ལས་དགེ་སློང་གི་ཆོས་གོས་སྤང་བ་ཉམས་པར་གྱུར་ན་ལྟུང་བྱེད་
འབའ་ཞིག་བཤགས་པར་བགྱིའམ། ཉེ་བ་འཁོར་ལྟུང་བྱེད་འབའ་ཞིག་བཤགས་པར་བྱའོ་
ཞེས་པ་དང་། དེ་བཞིན་དུ་ལྷུང་བཟེད་དང་སྨན་ལའང་རེ་རེ་ནས་གསུངས་པ་ཚིག་གཅིག་ཏུ་
བསྡུས་པ་ཚིག་ཚོགས་བསྐྱུངས་པ་ཡིན་ལ། གསེར་དངུལ་ལ་སོགས་པ་གཞན་ལ་མདོར་
བསྡུས་སྦྱར་བ་ཡིན་ནོ། ། །
བསྡུས་པའི་དོན་ལ་ལྔ་ལས། དུས་དང་འབྲེལ་བའི་ཐུན་མོང་ནི། ཉིན་མཚན་གྱི་ཞེས་
པ་ལ་སོགས་པ་མདོ་དང་པོ་བཞིས་བསྟན་ཏོ། །བདག་པོ་དང་འབྲེལ་བའི་ཐུན་མོང་ནི་སྤང་
བ་ལ་ནི་ཞེས་པ་ལ་སོགས་པ་མདོ་བཞིས་སོ། །ཤན་དང་འབྲེལ་བའི་ཐུན་མོང་ནི་འདི་ལ་
རྗེས་སུ་ཞུགས་པ། ཞེས་པ་ལ་སོགས་པ་མདོ་ལྔའོ། །ཕྱིར་བཅོས་དང་འབྲེལ་བའི་ཐུན་མོང་
ནི་སྤང་བ་ཉིད་ཀྱིས་ཞེས་པ་ལ་སོགས་པ་མདོ་གསུམ་གྱིས་སོ། །དང་པོ་གསུམ་གྱི་ཐུན་མོང་

ནི་འདི་གསུམ་ནི་སྲ་བརྐྱང་བཏིང་བ་ལ། ཞེས་པས་བསྟན་ཏོ། །
གཉིས་པ་སོ་སོའི་དོན་ལ་ལྔ་ལས། དང་པོ་དུས་དང་འབྲེལ་བའི་ཐུན་མོང་ངོ་། །འདི་
ལ་གཉིས་ལས། སྤྱིའི་དོན་ཏོ། །དེ་ལ་ལྔ་སྟེ། ཡན་ལག་གི་ཁྱབ་པ་དང་། ཡན་ལག་རང་གི་
ངོ་བོ་དང་། སེལ་བ་དང་། ཅིར་འགྱུར་དང་། རྒྱུ་མཚན་ནོ། །དང་པོ་ནི། དགེ་སློང་པའི་དབང་
དུ་བྱས་ཏེ། ཊཱི་ཀས་གསུངས་ཚད་བཅོ་ལྔ་སྟེ། །འཆང་གཉིས་འབྲལ་གཉིས་ཟླ་འཇོག་དང་། །
རས་ཆེན་བརྟད་དང་གསོག་འཇོག་དང༌། །དམག་གནས་འཆབ་དང་ནུབ་ལྷག་དང་། །སྣང་
བཅས་སྤངས་བསྙིལ་ལྷན་ཅིག་ཉལ། །ཅེས་བསྡུ་བའི་ཚིགས་བཅད་དོ། །དགེ་སློང་མའི་
དབང་དུ་བྱས་ན་ནི་འཆབ་པའི་ཕམ་པ་ལ་གཏམ་གྱི་གཞི་ལས་གསུངས་ཤིང་། མཚན་མོ་
འབྲལ་བ་ལ་སོགས་པ་ཁ་ཅིག་ལ་མའི་རྣམ་འབྱེད་ལས་གསུངས་སོ། །དེ་དག་གི་གནད་
ཀྱིས་གནས་མེད་ཀྱི་ཉེས་པ་ལ་སོགས་པ་རྣམས་ལ་ཡང་སྦྱར་རོ། །གཉིས་པ་ནི་རང་རང་གི་
ཞག་གྲངས་ཐ་མའི་མཚན་མོའི་མཐའི་སྐད་ཅིག་གོ། །
དེའི་དོན་གཏན་ལ་དབབ་པ་ལ་གཉིས་ཏེ། ཞག་གྲངས་གཏན་ལ་དབབ་པ་དང་།
མཚན་མོའི་མཐའི་སྐད་ཅིག་གཏན་ལ་དབབ་པའོ། །དང་པོ་ལ་གཉིས་ལས་རང་ལུགས་ནི།
ཟླ་འཇོག་ལ་ཞག་སུམ་ཅུའི་མཚན་མོ་མཐའི་སྐད་ཅིག་དང་རས་ཆེན་ཟླ་བ་ཕྱེད་དང་། འཆང་
བ་གཉིས་ལ་ཞག་བཅུ་དང་། ཞག་བདུན་པའི་གསོག་འཇོག་ལ་ཞག་བདུན་དང་། དགོན་པ་
པའི་འབྲལ་བ་ལ་ཞག་དྲུག་དང་། ནུབ་ལྷག་ལ་མཚན་མོ་གསུམ་དང་། དེ་དག་ལས་གཞན་
རྣམས་ལ་ཞག་གཅིག་གི་མཚན་མོ་མཐའི་སྐད་ཅིག་གོ། །
གཉིས་པ་ཞར་ལ་གཞན་ལུགས་དགག་པ་ནི། ཁ་ཅིག་ན་རེ། དེ་རྣམས་ཞག་རེ་རེས་
ལྷག་པ་དགོས་ཏེ། བསྡུས་པ་ལས་ཞག་བཅུ་གཅིག་འདས་ན་འཆང་བའི་སྤང་བའོ་ཞེས་པ་
དང༌། མདོ་དེ་ཉིད་ལས་ཞག་བདུན་ན་འབྲལ་བའི་སྤང་བའོ་ཞེས་པ་དང་། སྐྱ་རེངས་བརྒྱད་
པ་ཤར་ནའོ་ཞེས་པས་ཞག་རེ་རེས་ལྷག་པ་གྲུབ་སྟེ། དེ་རྣམས་ཞག་རེ་རེས་ལྷག་པ་བྱུང་བའི་

གནད་ཀྱིས་གཞན་རྣམས་ཀྱང་ཞག་རེ་རེས་ལྷག་པར་འོང་སྟེ། ཞག་བཅུ་འདས་པ་དང་། ཟླ་
བ་གཅིག་འདས་པ་དང་། ཞག་དྲུག་འདས་པ་དང་། ཞག་བདུན་འདས་པ་དང་། ཞེས་མཚན་
ཉིད་ཕྱོགས་གཅིག་ཏུ་གཏན་ལ་ཕབ་པའི་ཕྱིར་རོ་ཞེས་ཟེར་རོ། །དེ་དགག་པ་ལ་གཉིས་ལས།
དང་པོ་གནོད་བྱེད་བརྗོད་པ་ནི། མདོ་དེ་ཉིད་ལས་གཞན་གྱི་ཉི་མའི་དང་པོ་ལའོ་ཞེས་ཞག་
བཅུ་ལས་གཞན། ཞག་བཅུ་གཅིག་པའི་སྐྱ་རེངས་དང་པོ་ལ་སྤང་ལྟུང་དུ་གསུངས་པ་དང་།
རྣམ་འབྱེད་ལས། ཉི་མ་བཅུ་གཅིག་པའི་སྐྱ་རེངས་ཤར་ན་སྤང་བའི་ལྟུང་བྱེད་དོ་ཞེས་
གསུངས་པ་དང་། དེ་ཉིད་ལས་ཞག་བཅུ་པོ་དེ་ཉིད་ཀྱི་ནང་རོལ་དུ་བྱིན་གྱིས་བརླབ་པར་བྱ་
ཞེས་གསུངས་པ་དང་འགལ་ཏེ། ཁྱེད་ལྟར་ན་བཅུ་གཅིག་གི་ནང་རོལ་དུ་ཞེས་གསུང་པར་
རིགས་པས་སོ། །
གཞན་ཡང་འཆང་ལྟུང་ཞག་བཅུ་གཅིག་འདས་པ་ལ་བལྟོས་ན། འཆང་བའི་ཞག་
ཚོགས་པའི་སུམ་འགྱུར་ཟླ་འཇོག་ཡིན་པའི་ཕྱིར། ཟླ་འཇོག་ཞག་སུམ་ཅུ་རྩ་གསུམ་འདས་
པ་ལ་ལྟོས་པར་འགྱུར་བ་ལས། རྣམ་འབྱེད་ལས། ཉི་མ་སུམ་ཅུ་གཅིག་པའི་སྐྱ་རེངས་ཤར་
ན་སྤང་བའི་ལྟུང་བྱེད་དོ་ཞེས་གསུངས་པ་དང་འགལ་ལོ། །གཉིས་པ་སྒྲུབ་བྱེད་གཞིག་པ་ནི་
བསྡུས་པ་ལས་ཞག་བཅུ་གཅིག་འདས་ན་ཞེས་བཤད་པ་དེ་ནི་འཆང་ལྟུང་ནག་འབྱམས་སུ་
འབྱུང་བ་ལ་དགོངས་པ་ཡིན་ནོ་ཞེས་བརྗོད་དོ། །མདོ་རྩ་བ་ལས། ཞག་བདུན་ན་འབྲལ་
ཞེས་བཤད་པ་དེའང་ཞག་བདུན་འདས་པ་ན་འབྲལ་བ་མ་ཡིན་གྱི། ཞག་བདུན་པའི་ངོ་
མཐོང་ན་འབྲལ་བའི་སྤང་བའོ་ཞེས་བསྟན་པ་ཡིན་ཏེ། ཊིཀ་ལས། ཞག་བདུན་པའི་སྐྱ་
རེངས་ཤར་ན་ནི་འབྲལ་བའི་ལྟུང་བ་འབྱུང་ངོ་ཞེས་གསུངས་པས་གྲུབ་བོ། །སྐྱ་རེངས་
བརྒྱད་པ་ཤར་ནའོ་ཞེས་པ་ཡང་སྐྱ་རེངས་ཀྱི་ངོ་བོ་བརྒྱད་ཤར་བ་མ་ཡིན་གྱི། ཞག་བརྒྱད་
པའི་སྐྱ་རེངས་ཤར་ན་སྟེ་མའི་རྣམ་འབྱེད་ལས་ཞག་བརྒྱད་པའི་སྐྱ་རེངས་ཤར་ན་སྤང་བའི་
ལྟུང་བྱེད་དོ་ཞེས་གསུངས་པ་དང་། ཕའི་རྣམ་འབྱེད་ལས་ཀྱང་། ཉི་མ་བརྒྱད་པའི་སྐྱ་རེངས་

ཤར་ན་ཞེས་གསུངས་སོ། །སྐྱ་རེངས་བརྒྱད་པ་ཤར་ནའོ་ཞེས་པ་འདི་ལ་འགྲེལ་ཆུང་གི་མདོ་
རྩ་བ་ལས་བརྒྱད་པའི་སྐྱ་རེངས་བྱུང་ནའོ་ཞེས་བཤད་པ་དེ་ལེགས་པ་ཡིན་ནོ། །
ཡང་ཁ་ཅིག་ན་རེ། དཔེར་ན་དབྱར་ཞག་བདུན་བྱིན་གྱིས་བརླབས་པ་ནི་ཞག་བདུན་
གནང་ན་ཞག་བརྒྱད་འདས་པ་ན་ཉེས་པ་འབྱུང་བ་ལྟར། སྨན་ཞག་བདུན་བྱིན་གྱིས་བརླབས་
པ་ཡང་ཞག་བདུན་གནང་ནས་ཞག་བརྒྱད་འདས་པ་ན་ལྟུང་བ་འབྱུང་སྟེ། ཞག་བདུན་དུ་
བྱིན་གྱིས་བརླབས་པར་འདྲ་བའི་ཕྱིར་ཞེས་ཟེར་རོ། །དེ་ནི་མ་ཡིན་ཏེ། ཞག་བདུན་དུ་བྱིན་
གྱིས་བརླབས་པ་ཙམ་དུ་འདྲ་བའི་ཕྱིར་ཟེར་རམ། དོན་ཁྱད་པར་མེད་པར་འདྲ་བའི་ཕྱིར་
ཞེས་ཟེར། སྔ་མ་ལྟར་ན་ཁྱབ་པ་མ་གྲུབ་སྟེ་དོན་ཐ་དད་པའོ། །ཕྱི་མ་ལྟར་ན་རྟགས་མ་གྲུབ་
སྟེ༑ དབྱར་ཞག་བདུན་བྱིན་གྱིས་བརླབས་པ་ནི། ཞག་བདུན་གནང་ནས་ཞག་བརྒྱད་
འདས་པ་ལྟུང་བ་འབྱུང་བར་བཅས་པ་ཡིན་ཏེ། ཞག་བདུན་འདས་པ་ཉིད་ན་དབྱར་འཇིག་
ན༑ ཞག་གཅིག་བྱིན་གྱིས་བརླབས་པ་ཡང་ཞག་གཅིག་འདས་པ་ན་འཇིག་པར་འགྱུར་བ་
རྒྱུ་མཚན་མཚུངས་པས། དེ་ལྟར་ན་ལུང་ཞུ་བ་ལས་དབྱར་ཞག་གཅིག་བྱིན་གྱིས་བརླབ་
པར་གསུངས་པ་དེ་དོན་མེད་དུ་འགྱུར་བས་སོ། །སྨན་ཞག་བདུན་པ་བྱིན་གྱིས་བརླབས་པ་
ནི་ཞག་བདུན་འདས་པ་ཉིད་ན་ལྟུང་བ་འབྱུང་བར་བཅས་པ་ཡིན་ཏེ། ཊཱིཀ་ལས། ཞག་
བདུན་འདས་ན་སྤང་བར་འགྱུར་ཞེས་གསུངས་པས་ཤེས་སོ། །
འོ་ན་བསྡུས་པ་ལས། ཞག་བདུན་ཚུན་ཆད་དུ་བྱིན་གྱིས་བརླབས་ལ་བཟའ་བར་
བྱའོ། །ཞག་བརྒྱད་ལོན་ན་སྤང་བའོ་ཞེས་བཤད་པ་དང་འགལ་ལོ་ཞེ་ན། དེ་ནི་ཞིག་བརྒྱུད་
པའི་སྐྱ་རེངས་ཤར་བ་ན་ཞག་བརྒྱད་པའི་ངོ་མཐོང་བའི་ཕྱིར་ཞག་བརྒྱད་ལོན་ཞེས་བརྗོད་
པ་ཡིན་གྱི། ཞག་བརྒྱད་འདས་པ་ལ་བལྟོས་པ་མ་ཡིན་ཏེ། ལུང་དགེ་སློང་མའི་རྣམ་འབྱེད་
ལས། ཞག་བརྒྱད་པའི་སྐྱ་རེངས་ཤར་ན་སྤང་བའི་ལྟུང་བྱེད་དོ་ཞེས་གསུངས་པས་ཤེས་སོ། །
གལ་ཏེ་དགེ་སློང་མས་ཉི་མ་དང་པོ་ལ་ཆོས་གོས་རྙེད་མ་ཐག་པ་ཉིད་ན། ཆོས་གོས་ཉི་མ་

དང་པོ་ལ་བྱིན་གྱིས་མ་བརླབས་པའི་ལྟུང་བ་བྱུང་ཟིན་པར་ཐལ། དགེ་སློང་མས་ཆོས་གོས་
ཉི་མ་དང་པོ་དེ་ཉིད་ལ་བྱིན་གྱིས་མ་བརླབས་པར་ཞག་གཅིག་གི་སྐྱ་རེངས་ཤར་ཟིན་པའི་
ཕྱིར་རོ། །དེའི་ཁྱབ་པ་གཞུང་གིས་གྲུབ་སྟེ། དགེ་སློང་མས་ཆོས་གོས་ཉི་མ་དང་པོ་ལ་བྱིན་
གྱིས་མ་བརླབས་པའི་སྐབས་ཀྱི་ཊཱིཀ་ལས། ཞག་གཅིག་གི་སྐྱ་རེངས་དང་པོ་ཤར་ན་སྤང་
བར་འགྱུར་རོ་ཞེས་བཤད་པས་སོ། །དེའི་ཚེ་ལྟུང་བ་བྱུང་ཟིན་པ་ཐལ་བ་འདོད་ན་ལྟུང་བ་
སྤོང་བ་བསྒྲུབ་པར་མི་ནུས་པར་ཐལ་བར་འགྱུར་རོ་ཞེ་ན། ཁྱབ་པ་མེད་དེ་ཊཱིཀ་ལས་བཤད་
པ་དེ་ནི་ཞག་གཅིག་འདས་པའི་སྐྱ་རེངས་ལ་དགོངས་པ་ཡིན་གྱི། ཞག་གཅིག་གི་འགོ་རྩོམ་
པའི་སྐྱ་རེངས་ནི་མ་ཡིན་ནོ། །མཚན་མོ་གཉིས་ཉལ་ན་ནུབ་ལྷག་གི་ལྟུང་བ་བསྐྱེད་པར་
ཐལ། ཞག་གསུམ་པའི་སྐྱ་རེངས་ཤར་བའི་ཕྱིར་རོ་ཞེ་ན། ཁྱབ་པ་མ་གྲུབ་སྟེ། མཚན་མོ་
གསུམ་པར་ཉལ་ན་སྐྱ་རེངས་ཤར་ན་ལྟུང་བྱེད་དུ་གསུངས་ཀྱི། ཞག་གསུམ་པའི་སྐྱ་རེངས་
ཤར་ན་ཞེས་པ་ནི་གཞུང་གང་ལས་ཀྱང་མ་བཤད་དོ། །གལ་ཏེ་གོས་རྙེད་ནས་ཟླ་བ་གཅིག་
ལོན་ནས་སྲ་བརྐྱང་བཏིང་བ་དེས། ཟླ་འཇོག་གི་ལྟུང་བ་མི་ཁེགས་པར་ཐལ། ཟླ་འཇོག་གི་
ལྟུང་བ་བྱུང་ཟིན་པའི་ཕྱིར་རོ། །འདོད་ན་ཟླ་འཇོག་གི་ཞུ་བ་ལས། དགེ་སློང་གིས་དགུང་ཟླ་
དྲུག་ཏུ་ཆོས་གོས་བཀག་ཀྱང་ལྟུང་བར་མི་འགྱུར་བར་མཆིས་སམ། ཉེ་བར་འཁོར་ཡོད་དེ།
ཆོས་གོས་དེ་རྙེད་ནས་ཞག་སུམ་ཅུ་ལོན་པ་དང་སྲ་བརྐྱང་བཏིང་ནའོ་ཞེས་གསུངས་པ་དང་
འགལ་ཞེ་ན། དེ་ནི་ཞག་སུམ་ཅུའི་ཉིན་པར་ཞག་སུམ་ཅུའི་ངོ་མཐོང་བས་ཞག་སུམ་ཅུ་ལོན་
པ་ཞེས་གསུངས་ཀྱི། ཟླ་བ་གཅིག་འདས་པར་གྱུར་པ་ནི་མ་ཡིན་ནོ། །གཉིས་པ་མཚན་མོ་
མཐའི་སྐད་ཅིག་གཏན་ལ་དབབ་པ་ནི། མཚན་མོ་མཐའི་སྐད་ཅིག་ནི་སྐྱ་རེངས་དང་པོ་ཤར་
བའི་སྔ་ལོགས་ཀྱི་སྐད་ཅིག་ཡིན་ཏེ། ཊིཀ་ལས། ཉིན་མོའི་དང་པོ་ནི་སྐྱ་རེངས་དང་པོ་ཤར་
བ་ཡིན་པར་གསུངས་ལ། དེའི་མདུན་རོལ་ནི་མཚན་མོའི་མཐའ་ཡིན་པར་གསུངས་པ་དང་།
འཆབ་པའི་ཕམ་པའི་བར་རྣམ་པར་བཞག་ཅེས་སོ། །

འོ་ན་མཐའི་སྐད་ཅིག་དང་སྐྱ་རེངས་ཤར་བའི་སྐད་ཅིག་ངོ་བོ་གཅིག་པར་བཤད་པའི་
གཞུང་བཞི་དང་འགལ་ཏེ། ཊཱིཀ་ལས། ཉིན་མཚན་གཉིས་ཀྱི་མཐའི་སྐད་ཅིག་ཅེས་བྱ་བ་
ཉིན་མཚན་གསུམ་པའི་སྐྱ་རེངས་དང་པོ་ཤར་ན་ཞེས་སྔ་མའི་མཐའི་སྐད་ཅིག་དང་ཞག་ཕྱི་
མའི་སྐྱ་རེངས་ཤར་བ་གཅིག་ཡིན་པར་གསུངས་པ་དང་། འཆབ་པའི་ཕམ་པའི་ཊིཀ་ལས།
ཉིན་མཚན་གྱི་མཐར་ནི་ཁ་ན་མ་ཐོ་བ་རྫོགས་པར་འགྱུར་ཏེ། འདིར་གཞུང་ནི་སྐྱ་རེངས་
ཤར་ན་ཕམ་པར་འགྱུར་རོ་ཞེས་གསུངས་པ་ཡིན་ནོ་ཞེས་མཐའི་སྐད་ཅིག་དང་སྐྱ་རེངས་
ཤར་བ་གཉིས་མིང་གི་རྣམ་གྲངས་སུ་བཤད་པ་དང་། རྩ་བ་ལས། ཉིན་མཚན་གྱི་ཐ་མའི་ཆ་
མ་ཡིན་པ་ལ་འཆབ་པ་མི་འབྱུང་ངོ་ཞེས་གསུངས་ནས། དེ་ཉིད་ཀྱི་ཊིཀ་ལས། སྐྱ་རེངས་
ཤར་ན་ནི་འཆབ་པའི་ལྟུང་བ་འབྱུང་བ་ཁོ་ནར་འགྱུར་རོ་ཞེས་བཤད་པས། ཉིན་མཚན་གྱི་
ཐ་མའི་ཆ་དང་སྐྱ་རེངས་ཤར་བ་སྟེ་དེ་གཉིས་དོན་གཅིག་ཡིན་པར་གྲུབ་བོ་ཞེ་ན། །
དེ་ལྟར་ན་གཞུང་བཞི་ལས། དང་པོ་ནི། ཉིན་མཚན་གཉིས་ཀྱི་མཐའི་སྐད་ཅིག་
འདས་པ་ཞེས་བྱ་བ་ནི་ཉིན་མཚན་གསུམ་པའི་སྐྱ་རེངས་དང་པོ་ཤར་ན་ཞེས་དགོངས་སོ། །
གཞུང་ཕྱི་མ་དེ་གཉིས་ནི། མཚན་མོའི་མཐའི་སྐད་ཅིག་ལ་འཆབ་པའི་ལྟུང་བ་འབྱུང་བ་ཡིན་
ཞིང་། སྐྱ་རེངས་ཤར་ན་ནི་འཆབ་པའི་ལྟུང་བ་བྱུང་ཟིན་པ་ལ་འབྱུང་འགྱུར་གྱི་སྒྲས་བརྗོད་པ་
ཡིན་གྱི། དཔེར་ན་ཕམ་པར་གྱུར་ཟིན་པ་ལ་བསླབ་པ་སྦྱིན་པ་ཡིན་ཡང་། ཊིཀ་ལས། ཕམ་
པར་འགྱུར་བའི་ལྟུང་བ་ལ་ལས་ཀྱི་བསླབ་པ་སྦྱིན་ཞེས་པ་བཞིན་ནོ། །དེ་ལྟར་མ་ཡིན་པར་
མཚན་མོའི་མཐའི་སྐད་ཅིག་དང་། སྐྱ་རེངས་ཤར་བའི་སྐད་ཅིག་ངོ་བོ་གཅིག་ན་ནི་ཊིཀ་
ལས། ཉིན་མོའི་དུས་དང་པོ་ནི་སྐྱ་རེངས་ཤར་བ་ཡིན་པར་གསུངས་ལ། དེའི་མདུན་རོལ་ནི་
མཚན་མོའི་མཐའ་ཡིན་པར་རྣམ་པར་བཞག་ཅེས་གསུངས་པ་དང་འགལ་ཞིང་། ཊིཀ་ལས།
ཉིན་མཚན་གྱི་དང་པོ་མ་ཡིན་པ་སྟེ་མཐའི་སྐད་ཅིག་མའོ་ཞེས་པ་དང་ཡང་འགལ་ལོ། །དེས་
ན་མཐའི་སྐད་ཅིག་དང་སྐྱ་རེངས་ཤར་བ་ནི་སྐད་ཅིག་སྔ་ཕྱི་ཐ་དད་དོ། །འོན་ཀྱང་མཐའི་

སྐད་ཅིག་འདས་པ་དང་སྐྱ་རེངས་ཤར་བ་ནི་ངོ་བོ་གཅིག་ཅིང་མཐའི་སྐད་ཅིག་དང་སྐྱ་རེངས་
ཤར་བའི་སྐད་ཅིག་ཀྱང་ངོ་བོ་གཅིག་ཡིན་པར་རིག་པར་བྱའོ། །
གསུམ་པ་སེལ་བ་ནི་སྔ་རོལ་གྱི་དུས་རྣམས་སོ། །བཞི་པ་ཅིར་འགྱུར་ནི་གཉིས་ཏེ།
སྤང་བ་རྣམས་ལ་སྦྱོར་བའི་ལྟུང་བ་མེད་ཅིང་གནས་པ་དང་འབྲེལ་བ་རྣམས་ལ་ན་སྨད་པར་
འགྱུར་རོ། །དང་པོ་ནི། ལུང་རྣམ་འབྱེད་ལས། གོས་དང་ལྷུང་བཟེད་ཞག་བཅུའི་བར་དུ་
བཅང་བར་བྱའོ། །གོས་ནི་ཟླ་བ་གཅིག་གི་མཐར་བཞག་པར་བྱའོ། །ཞག་དྲུག་གི་མཐའ་
ཚུན་ཆད་དུ་འབྲལ་བར་བྱའོ། །དབྱར་ཟད་ནས་ཟླ་ཕྱེད་ཀྱི་བར་དུ་རས་ཆེན་བཅང་བར་
བྱའོ། །བརྟད་པ་ལས་བྱུང་བའི་གོས་དེ་བླངས་ནས་གོས་སྦྱིན་པའི་དུས་ཀྱི་བར་དུ་བཅང་
བར་བྱའོ། །ཞེས་གསུངས་པ་དེ་དང་། ཞུ་བ་ལས། ཞག་བདུན་མ་ལོན་པ་ལ་ལོན་པ་ཉིད་དུ་
ཤེས་ན་ཉེས་པ་མེད་དོ་ཞེས་གསུངས་ཤིང་། ཞག་གཅིག་འབྲལ་བའི་སྦྱོར་ལྟུང་མེད་པ་ནི་
དགོན་པ་བའི་འབྲལ་བའི་གནད་ཀྱིས་སོ། །གལ་ཏེ་དེ་དག་ལ་སྦྱོར་ལྟུང་མེད་ན། ཀུན་
ལས་བཏུས་ལས་འཆང་བ་དང་འབྲལ་བའི་སྤང་བའི་ལྟུང་བྱེད་ཀྱི་སྦྱོར་བ་བརྩམས་ནས་
དངོས་གཞི་ལ་མ་ཐུག་གི་བར་དུ་ཉེས་བྱས་སོ་ཞེས་གསུངས་པ་དང་། བསྡུས་པ་ལས་ཉིན་
རེ་ཉེས་བྱས་རེ་རེའོ་ཞེས་འཆང་བ་ལ་ཉེས་བྱས་སུ་བཤད་པ་དང་། འགྲེལ་ཆུང་ལས་ཀྱང་།
འཆང་བའི་སྤང་བ་ནི་ཞག་བཅུར་སྔགས་མ་བཏབ་ན་ཉེས་བྱས་ཞེས་བཤད་པ་དང་འགལ་
ལོ་ཞེ་ན་དེ་དག་ནི་རང་དགར་འཇོག་པ་སྦྱོར་བ་ལྷོད་པ་བསླབ་བྱའི་ཉེས་པ་ལ་དགོངས་པ་
ཡིན་ནོ། །གལ་ཏེ་སྦྱོར་བའི་ཉེས་བྱས་ཡིན་ན་ཞུ་བ་ལས་ཞག་བཅུ་མ་ལོན་པ་ལ་མ་ལོན་
པར་ཤེས་ན་ཉེས་པ་མེད་དོ་ཞེས་གསུངས་པ་དང་། རྣམ་འབྱེད་ལས། ཞག་བཅུའི་བར་དུ་
བཅང་བར་བྱའོ་ཞེས་སྔར་དྲངས་པ་དག་དང་འགལ་ལོ། །
གཉིས་པ་གནས་པ་འབྲེལ་བ་རྣམས་ལ་ན་སྨད་དུ་འགྱུར་བ་ནི། གནས་པ་ལ་ནི་སྦྱོར་
བའི་སྣོད་ཉིད་དོ་ཞེས་གསུངས་པས་སོ། །ལྔ་པ་རྒྱུ་མཚན་ནི། སྤང་བ་དེ་རྣམས་ལ་སྦྱོར་ལྟུང་

མི་བསྐྱེད་པ་ནི་ལྟུང་བ་རྣམ་གཞག་གི་སྦྱོར་ལྟུང་གི་བཅས་པ་མེད་པའི་ཕྱིར་རོ། །གནས་པ་
དང་འབྲེལ་ན་ན་སྨད་དུ་འགྱུར་བ་ནི། གནས་པ་དང་འབྲེལ་བའི་སྦྱོར་ལྟུང་གི་བཅས་པ་ལས་
འདས་པའི་ཕྱིར་རོ། །གཉིས་པ་ཡན་ལག་གི་དོན་ནི་ཆོས་གོས་ཞག་བཅུ་འཆང་བ་ལ་སོགས་
པ་རྣམས་ཀྱི་ཞག་གྲངས་ཐོག་མའི་ཞག་གཅིག་གི་ཚད་ཇི་ཙམ་ཞེ་ན། ཚེས་གཅིག་ལ་གོས་
རྙེད་ན་ཚེས་གཅིག་གི་ཉིན་མཚན་གྱི་དང་པོ་མ་ཡིན་པ་སྟེ་ཚེས་གཅིག་གི་མཚན་མོ་མཐའི་
སྐད་ཅིག་ཉིད་ལ་ཞག་གྲངས་དང་པོའི་ཞག་གཅིག་ཏུ་བརྩི་བ་དེ་ལ། མཚན་མོའི་སྐད་ཅིག་
ཐ་མ་མ་ཡིན་པ་སྟེ་ཐུན་མོང་སྔ་མ་རྣམས་ནི་ངེས་བཟུང་གི་ཡན་ལག་ཏུ་མེད་པ་ཉིད་དོ་ཞེས་
བསྟན་ཏེ་དོན་དེ་ལྟར་ཊིཀ་ལས་བཤད་དོ། །
འདིར་ལུང་རྣམ་འབྱེད་ལས། གོས་སམ་ལྷུང་བཟེད་དང་པོ་རྙེད་པའི་ཐུན་ཚོད་ངེས་
པར་མ་སྨོས་པར་ཚེས་བཅུ་གཅིག་གི་ཉིན་པར་སྐྱ་རེངས་ཤར་ན་སྤང་བའི་ལྟུང་བྱེད་དུ་འགྱུར་
ཞེས་གསུངས་ཏེ། དང་པོ་རྙེད་པའི་ཐུན་ཚོད་སྔ་དྲོ་ལ་སོགས་པ་ངེས་པར་མ་སྨོས་པས་ན།
ཞག་གྲངས་ཐོག་མའི་མཐའི་སྐད་ཅིག་དེ་ཉིད་ཞག་གཅིག་ཏུ་བརྩི་བར་གྲུབ་བོ། །ཉིན་མཚན་
གྱི་དང་པོ་མ་ཡིན་པ་ཞེས་པ་འདི་ནི་འགྲེལ་ཆུང་གི་མདོ་རྩ་བ་ལས་སྔ་མ་མེད་པའི་ཉིན་ཞག་
ཅེས་བཤད་པ་དེ་འགྱུར་ཤིན་ཏུ་ལེགས་ཏེ། དེ་ལྟར་ན། སྔ་མ་མེད་པའི་ཞག་ལ་ནི་ཐ་མ་མ་
ཡིན་པ་མེད་པ་ཉིད་དོ་ཞེས་པ་དེ་ཡང་ཞག་བཅུ་འཆང་བ་ལྟ་བུའི་ཞག་གྲངས་དང་པོ་ནི་སྔ་མ་
མེད་པའི་ཞག་གཅིག་ཡིན་ལ། ཞག་གཅིག་འབྲལ་བ་ལྟ་བུའི་ཞག་གཅིག་པོ་དེ་ཉིད་ཀྱང་སྔ་
མ་མེད་པའི་ཞག་གཅིག་ཡིན་ནོ། །མདོ་དང་པོ་འདི་ལ་བླ་མ་རྣམས་ནི་ཆོས་གོས་ཞག་བཅུ་
འཆང་བ་ལྟ་བུའི་ཞག་གྲངས་ཐ་མའི་ཉིན་མཚན་གྱི་དང་པོ་མ་ཡིན་པ་སྟེ་མཐའི་སྐད་ཅིག་
མཐར་ཐུག་གི་ཡན་ལག་ཡིན་ལ། ཐ་མ་མ་ཡིན་པ་སྟེ་ཐུན་ཚོད་སྔ་མ་རྣམས་ནི་མཐར་ཐུག་
གི་ཡན་ལག་ཏུ་མེད་པ་ཉིད་དོ་ཞེས་ཀྱང་འཆད་དོ། །དེ་དང་མཐུན་པར། ཉིན་མཚན་གྱི་དང་
པོ་མ་ཡིན་པ་ལ་ཐ་མ་མ་ཡིན་པ་མེད་ཅེས་པ་འདི་ལ། བམ་པོ་ལྔ་བཅུ་པ་ལས་མདོར་ན་སྐྱ་

རེངས་དང་པོ་ཤར་ནས་ལྟུང་བར་འགྱུར་གྱི། སྐྱ་རེངས་དང་པོ་མ་ཤར་བའི་མདུན་རོལ་གྱི་
ཐུན་རྣམས་ལ་ཞིག་ཏུ་མི་བརྩི་བས་སྤང་བར་མི་འགྱུར་རོ་ཞེས་སྤྱིར་བསྟན་པ་ཡིན་ནོ་ཞེས་
བཤད་དོ། །མཐའི་སྐད་ཅིག་གི་སྔ་རོལ་དུ་ཅིར་འགྱུར་ཞེ་ན། ཡུལ་རྟེན་ལྷན་ཅིག་ཏུ་གནས་
པ་དང་འབྲེལ་པ་བདུན་ལ་ནི་མཐའི་སྐད་ཅིག་གི་སྔ་རོལ་རྣམས་སྦྱོར་བའི་ཉེས་བྱས་ཀྱི་
སྣོད་དམ་རྟེན་ཉིད་དོ། །དེ་ཡང་བདུན་པོ་ནི། དམག་གནས་འཆབ་དང་ནུབ་ལྷག་དང་། །
སྣང་བཅས་སྤངས་བསྙིལ་ལྷན་ཅིག་ཉལ། །ཞེས་པ་དག་སྟེ་ཊིཀ་མང་ཤོས་ལས་བདུན་པོ་
སྨོས་སོ། །གལ་ཏེ་ཉིན་པར་གནས་ན་སྦྱོར་ལྟུང་སྐྱེད་དམ་མི་སྐྱེད་ཅེ་ན། ཊཱིཀ་ལས། དམག་
གི་ནང་ན་གནས་པ་ནི་ཉིན་པར་གནས་ན་ཡང་སྦྱོར་བའི་སྣོད་ཉིད་དུ་འགྱུར་ཏེ་དེར་གནས་
པ་ཙམ་ཉིད་ཉེས་པར་འགྱུར་བ་ཡིན་པའི་ཕྱིར་རོ་ཞེས་བཤང་ངོ། །གནས་པ་འབྲེལ་པ་གཞན་
རྣམས་དེ་ལྟར་མ་ཡིན་ཏེ། ཊཱིཀ་ལས། དམག་གི་ནང་ན་འདུག་པ་མ་གཏོགས་པ་གནས་
པའི་བསླབ་པ་གཞི་གཞན་དག་ལ་ནི་མཚན་མོར་གཏོགས་པའི་དུས་ཁོ་ན་སྦྱོར་བའི་སྣོད་
ཉིད་ཡིན་གྱི་ཉིན་པར་གནས་པ་ནི་མ་ཡིན་ནོ་ཞེས་བཤད་དོ། །དེ་རྣམས་གནས་པ་དང་
འབྲེལ་བར་མཚུངས་པ་ལ་དེ་ལྟར་ཁྱད་པར་འོང་བའི་རྒྱུ་མཚན་དམག་གི་ནང་ན་གནས་པ་
ནི་དགག་བྱ་ཆེ་བས་ཉིན་མོ་ཡང་སྦྱོར་ལྟུང་བསྐྱེད་པར་བཅས་ལ། གཞན་རྣམས་ལ་ཉིན་མོ་
སྦྱོར་ལྟུང་མི་བསྐྱེད་པ་བཅས་པའོ་ཞེས་གསུངས་སོ། །
འོ་ན་མདོ་ཉིད་ལས་ཉིན་མོ་ཐ་དད་པ་ཉིད་ཀྱང་ངོ་ཞེས་ནུབ་ལྷག་ལ་སོགས་པ་ལ་ཉིན་
མོ་ཡང་ཉེས་བྱས་སུ་བཤད་པ་དང་འགལ་ལོ་ཞེ་ན། དེ་ནི་སྦྱོར་ལྟུང་ལས་ཐ་དད་པའི་ཉེས་
བྱས་ཏེ། བསླབ་བྱའི་ཉེས་བྱས་ཡིན་པས་འགལ་བ་མེད་དོ། །དེ་ཡང་སྦྱོར་ལྟུང་ལས་ཐ་དད་
པའི་རྒྱུ་མཚན་ནི། མཐར་ཐུག་ཐ་དད་ཀྱིས་བར་དུ་ཆོད་པའི་ཕྱིར་ཏེ། དེ་ཡང་ཉིན་མོའི་ཉེས་
བྱས་ཐ་དད་པ་སྟེ་དེ་ནི་ཉིན་མོ་དང་འབྲེལ་བ་ཡིན་ལ། མདོ་ཉིད་ལས་ཉི་མ་ནུབ་པའི་མཐའ་
ནི་ཉིན་མོའི་མཐའ་ཡིན་ནོ་ཞེས་ཉིན་མོ་འབྲལ་བའི་སྐབས་སུ་བཤད་པ་བཞིན་ནོ། །ཉིན་

མཚན་གྱི་དང་པོ་སྨྲ་བར་འདོད་ནས་དེའི་དང་པོ་ནི་སྐྱ་རེངས་དང་པོ་དེའོ་ཞེས་སོ། །
འདིའི་སྤྱི་དོན་ལ་གསུམ་སྟེ། སྐྱ་རེངས་དང་པོ་འཆར་དུས་གཏན་ལ་དབབ་པ་དང་།
ཞག་དང་འབྲེལ་པ་རྣམས་ཀྱི་མཐར་ཐུག་དང་། དངོས་གཞི་རྫོགས་པའི་དུས་དང་། ཉིན་
ཞག་གི་འཕོ་མཚམས་གཏན་ལ་དབབ་པའོ། །དང་པོ་ལ་གཉིས་ལས། དང་པོ་ནམ་གྱི་ཆའི་
སྒོ་ནས་སྐྱ་རེངས་འཆར་དུས་ངོས་བཟུང་བ་ནི། སྲོད་དང་གུད་དང་ཐོ་རེངས་ཏེ་ནམ་ལ་ཆ་
གསུམ་དུ་བྱས་པའི་ཐོ་རེངས་ཐུན་ལ་འཆར་རོ། །དེ་གསུམ་རེ་རེ་ལ་ཡང་ཆ་གསུམ་གསུམ་
སྟེ་ཆ་དགུར་བྱས་པའི་ཆ་བདུན་པའི་ཕྱེད་ན་འཆར་ཏེ། དགེ་སློང་མའི་རྣམ་འབྱེད་ལས།
ཐུན་ཐ་མའི་ཐུན་དང་པོའི་ཕྱེད་རྔ་བརྡུང་དུ་ཉེ་བའི་མཚན་མོ་སྐྱ་རེངས་འཆར་བའི་དུས་ཡིན་
ནོ་ཞེས་གསུངས་པས། ཐོ་རེངས་ལ་ཆ་གསུམ་དུ་བྱས་པའི་ཆ་དང་པོའི་ཕྱེད་ན་འཆར་རོ། །
སྡེ་པ་ཁ་ཅིག་ན་རེ་མཚན་མོའི་ལྔ་ཆ་ལུས་པ་ན་འཆར་ཏེ། བྱེ་བྲག་བཤད་མཚོ་ལས། དེ་
ལྟར་བཤད་པས་སོ། །ཞེས་ཟེར་རོ། །འོན་ཀྱང་འོད་ལྡན་ལས། བྱེ་བྲག་བཤད་མཚོ་ནི་ལུང་
གི་འགྲེལ་པ་ཡིན་པས་ལུང་ལས་ནི་དེ་སྐད་མ་གསུངས་ཤིང་། སྐྱ་རེངས་འཆར་བའི་མཚན་
མོ་ནམ་མཁའ་ལ་མངོན་སུམ་དུ་སྣང་བའི་ཚེ་བརྩད་དུ་མེད་པ་ཁོ་ན་ཡིན་ནོ་ཞེས་བཤད་དོ། །
འོན་ཀྱང་ནམ་རིང་ཐུང་གིས་ཉི་མའི་འོད་ཟེར་རྒྱང་རིང་དུ་འགྱུར་བ་མི་རིགས་པས།
ནམ་རིང་དུས་སྐྱ་རེངས་དང་པོ་ཤར་ནས་ནམ་ལང་པའི་བར་དང་། ནམ་ཐུང་དུས་སུ་སྐྱ་
རེངས་དང་པོ་ཤར་ནས་ནམ་ལང་བའི་བར་ནི་ཡུན་མཉམ་པར་རིགས་སོ། །དེས་ན་ནམ་
ཐུང་དུས་ནི་ནམ་གྱི་སུམ་ཆ་ཉེ་བ་ལུས་པ་ན་སྐྱ་རེངས་དང་པོ་འཆར་བ་དགེ་སློང་མའི་རྣམ་
འབྱེད་ལྟར་དོན་ལ་གནས་ལ། ནམ་རིང་བའི་དུས་སུ་ནི་ནམ་གྱི་ལྔ་ཆ་ལུས་པ་ན་སྐྱ་རེངས་
དང་པོ་འཆར་པར་བྱེ་བྲག་བཤད་མཚོ་ལྟར་དོན་ལ་གནས་པར་སེམས་སོ། །
གཉིས་པ་མཚན་མ་གསལ་བའི་སྒོ་ནས་སྐྱ་རེངས་འཆར་དུས་ངོས་བཟུང་བ་ནི། རྣམ་
འབྱེད་ལས། སྐྱ་རེངས་དང་པོ་ནི་སྔོན་པོར་སྣང་བའོ། །སྐྱ་རེངས་བར་པ་ནི་སེར་པོར་སྣང་

བའོ། །སྐྱ་རེངས་ཐ་མ་ནི་དམར་པོར་སྣང་བའོ་ཞེས་གསུངས་པ་དང་། འོད་ལྡན་ལས་ཀྱང་
སྐར་མའི་བསྟན་བཅོས་ཁུངས་སུ་དྲངས་ནས། སྐྱ་རེངས་དང་པོ་ཤར་ན་ནི། །ཤར་ཕྱོགས་སུ་ནི་
སྔོར་སྣང་ཞིང་། །སྐར་མའི་གདོང་ནི་འོད་ཉམས་ལ། །ནམ་མཁའ་སྔོ་སྐྱར་འགྱུར་བ་ཡིན། །
སྐྱ་རེངས་བར་པ་ཤར་ན་ནི། །དེ་ནི་ཤར་ཕྱོགས་སྐྱ་ཞིང་དམར། །རྒྱུ་སྐར་འོད་ནི་ཆུང་བ་དང་། །
ནམ་མཁའ་སེར་སྐྱར་འགྱུར་བ་ཡིན། །སྐྱ་རེངས་ཐ་མ་ཤར་ན་ནི། །རྒྱུ་སྐར་འོད་ནི་མེད་པ་
དང་། །སྐྱ་རེངས་ཐ་མ་འོ་ཟིང་བཤད། །འོ་ཟིས་ཉི་མ་ཤར་བར་དུའོ། །ཞེས་བཤད་དོ། །
གཉིས་པ་ཞག་དང་འབྲེལ་པ་རྣམས་ཀྱི་མཐར་ཐུག་དང་དངོས་གཞི་རྫོགས་པའི་དུས་
འདི་ལ་གཉིས་ཏེ། མཐར་ཐུག་དང་དངོས་གཞི་རྫོགས་དུས་ངོས་བཟུང་བ་དང་། གཞུང་ཕན་
ཚུན་མི་འགལ་བར་བསྟན་པའོ། །དང་པོ་ལ་གཉིས་ལས། དང་པོ་ཞག་དང་འབྲེལ་བ་རྣམས་
ཀྱི་མཐར་ཐུག་ནི། རང་རང་གི་མཚན་མོ་མཐའི་སྐད་ཅིག་སྟེ། གནས་ངན་ལེན་འཆབ་པ་
དང༌། ནུབ་ལྷག་ལ་སོགས་པ་རྣམས་ཀྱི་སྐབས་སུ་མདོ་རྩ་བ་ལས་མཐར་རོ་ཞེས་ལན་མང་
དུ་གསུངས་པས་ཤེས་སོ། །གལ་ཏེ་སྐྱ་རེངས་ཤར་བ་མཐར་ཐུག་ཡིན་ན་ནི་དང་པོར་རོ་ཞེས་
མ་གསུངས་པར་མཐར་རོ་ཞེས་གསུངས་པ་དང་འགལ་ལོ། །
གཉིས་པ་ཞག་དང་འབྲེལ་བ་རྣམས་ཀྱི་དངོས་གཞི་རྫོགས་དུས་ནི། སྐྱ་རེངས་ཤར་
བ་ན་ཞག་དང་འབྲེལ་བ་རྣམས་ཀྱི་ལྟུང་བ་དངོས་གཞི་རྫོགས་པ་ཡིན་ཏེ། ཞག་ཤན་གྱི་ཊིཀ་
ལས་ལུང་རྣམ་འབྱེད་ཁུངས་སུ་དྲངས་ནས་ཞག་བཅུ་གཅིག་པའི་སྐྱ་རེངས་ཤར་ན་སྤང་བའི་
ལྟུང་བྱེད་དོ་ཞེས་གསུངས་པ་དང་། འཆང་བའི་སྐབས་སུ་དགེ་སློང་མའི་རྣམ་འབྱེད་ལས་ཉི་
མ་བཅུ་གཅིག་པའི་སྐྱ་རེངས་ཤར་ན་སྤང་བའི་ལྟུང་བྱེད་དོ་ཞེས་གསུངས་སོ། །
གཉིས་པ་གཞུང་ཕན་ཚུན་མི་འགལ་བར་བསྟན་པ་ནི། གལ་ཏེ་ཞག་དང་འབྲེལ་
བའི་ལྟུང་བ་དངོས་གཞི་དེ་སྐྱ་རེངས་ཤར་བ་ལ་ལྟོས་ན་ནི། ཆོས་གོས་འཆང་བའི་སྐབས་སུ་
ཊིཀ་ལས་ཞག་བཅུ་གཅིག་པའི་སྐྱ་རེངས་དང་པོ་འཆར་བའི་ཚེ་ན་འཆང་བའི་སྤང་བའི་ལྟུང་

བྱེད་དུ་འགྱུར་རོ་ཞེས་གསུངས་པ་དང་འགལ་ཏེ། སྐྱ་རེངས་འཆར་བ་དང་སྐྱ་རེངས་ཤར་བ་
སྔ་ཕྱི་ཐ་དད་པས་སོ་ཞེ་ན། སྐྱ་རེངས་འཆར་བ་ན་དངོས་གཞིར་འགྱུར་བ་མི་འགལ་ལོ། །
གཞན་ཡང་སྐྱ་རེངས་ཤར་བ་ན་དངོས་གཞིར་གྱུར་ཟིན་ན་སྐྱ་རེངས་ཤར་བ་ན་དངོས་གཞིར་
འགྱུར་བར་གསུངས་པ་དང་འགལ་ཏེ། སྤང་ལྟུང་གི་མདོ་དང་པོ་ཊིཀ་ལས་ལུང་རྣམ་འབྱེད་
དུ་ཁུངས་སུ་དྲངས་ནས། ཚེས་བཅུ་གཅིག་པའི་སྐྱ་རེངས་ཤར་ན་སྤང་བའི་ལྟུང་བྱེད་དུ་
འགྱུར་རོ་ཞེས་གསུངས་པ་དང་། དགེ་སློང་ཕའི་རྣམ་འབྱེད་ལས་ཉི་མ་བཅུ་གཅིག་པའི་སྐྱ་
རེངས་ཤར་བ་ན་སྤང་བའི་ལྟུང་བྱེད་དུ་འགྱུར་རོ་ཞེས་གསུངས་སོ་ཞེ་ན། སྐྱ་རེངས་ཤར་བ་
ན་ལྟུང་བ་དངོས་གཞིར་འགྱུར་རོ་ཞེས་གསུངས་པའི་ལུང་ཐམས་ཅད་ལྟུང་བ་དངོས་གཞིར་
གྱུར་ཟིན་པ་ལ་དངོས་གཞིར་འགྱུར་ཞེས་བཏགས་པའམ། སྐད་ཅིག་གཉིས་པའི་ལྟུང་བ་
དངོས་གཞིར་འགྱུར་བ་ལ་དགོངས་སོ་ཞེས་བརྗོད་དོ། །གཞན་ཡང་གནོད་འགྱུར་སྤང་བའི་
ལྟུང་བྱེད་གཉིས་ཀྱི་རང་གི་རྣམ་བཤད་དང་རྒྱ་ཆེ་འགྲེལ་བ་ལས། བསླབ་པའི་གཞི་འདི་
གསུམ་ལ་མཚན་མོ་མཐའི་སྐད་ཅིག་ལ་ནི་ལྟུང་བྱེད་དོ་ཞེས་གསུངས་ཀྱང་། ལྟུང་བྱེད་དེ་
གསུམ་ཡང་སྐྱ་རེངས་ཤར་བ་ལ་ལྟོས་པར་འཆང་འབྲལ་ལ་སོགས་པ་རྣམས་ཀྱི་གནད་ཀྱིས་
ཤེས་སོ། །
ང་བྱེད་གཉིས་ཀྱི་འཇལ་དགོངས་སོ་ཞེས་བཅགས་པའམ། སྐད་ཅིག་ལྟུང་བ་དངོས་གཞི་
གསུམ་པ་ཉིན་ཞག་གི་འཕོས་མཚམས་གཏན་ལ་དབབ་པ་ལ་གཉིས་ལས། སྤྱིར་
བཏང་ནི་སྐྱ་རེངས་དང་པོ་ཤར་བ་ན་ཉིན་ཞག་འཕོས་ཤིང་ཞག་ཕྱི་མའི་ཉིན་མོར་གཏོགས་
པ་ཡིན་ཏེ། དེའི་དང་པོ་ནི། སྐྱ་རེངས་དང་པོ་དེའོ་ཞེས་བཤད་ཅིང་། འོད་ལྡན་ལས་ཀྱང་ཉི་
མ་མ་ཤར་ཡང་སྐྱ་རེངས་ཤར་ན་ནི་ཉིན་མོར་ཐ་སྙད་བཏགས་ཏེ་སྣང་བ་ཡོད་པའི་ཕྱིར་རོ། །
སྣང་བ་ཡང་སྐྱ་རེངས་དང་པོ་ལ་སོགས་པ་དེ་ཡིན་ནོ་ཞེས་བཤད་དོ། །སྐྱ་རེངས་ཤར་བ་དེ་
ནི་བསྟན་བཅོས་ལ་གྲགས་པའི་ཉིན་མོའོ། །འཇིག་རྟེན་གྱི་ཐ་སྙད་འགའ་ཞིག་དང་ཡང་
མཐུན་ཏེ། ཐོ་རངས་སྐྱ་རེངས་ཤར་ནས་འོངས་པ་ལ་སྔ་མོ་ཞིག་ན་འོངས་སོ་ཟེར་བ་ལྟ་བུའོ། །
 

དམིགས་བསལ་ནི་གསུམ་སྟེ། གསོ་སྦྱོང་ལ་སོགས་པའི་ལས་ལས་འདས་པ་དང་། ཆུ་
བརྟགས་པ་ཉིན་ཞག་གིས་རུང་བ་དང་། རྒྱལ་པོའི་ཕོ་བྲང་དུ་ནུབ་མོ་འགྲོ་བའོ། །དེ་གསུམ་
ལ་ནི་སྐྱ་རེངས་དང་པོ་གཉིས་ཤར་ཡང་ཞག་སྔ་མའི་མཚན་མོར་གཏོགས་པར་བཅས་པ་སྟེ།
མདོ་ཉིད་ལས་ལས་ལ་ནི་འདས་ན་ཉི་མ་ཤར་བའིའོ། །ཉི་མ་འཆར་ཁ་ཚུན་ཆད་བརྟགས་པ་
ཉིད་ཀྱི་རྗེས་སུ་འཇུག་པའོ། །འདིར་ནི་སྐྱ་རེངས་ཐ་མ་མ་ཤར་བ་ཉིད་དེ་ཡིན་ནོ་ཞེས་
གསུངས་སོ། །འཇིག་རྟེན་པ་ཕལ་ཆེ་བ་དག་སྐྱ་རེངས་དང་པོ་གཉིས་ཤར་ཡང་མཚན་མོའི་
ཐ་སྙད་དུ་བརྗོད་པ་དང་ཡང་མཐུན་ཏེ། རྣམ་འབྱེད་འགྲེལ་ལས། སྐྱ་རེངས་ཐ་མ་མ་ཤར་ན་
འཇིག་རྟེན་ཕལ་ཆེར་མཚན་མོའི་ཐ་སྙད་མི་འཆད་པའི་ཕྱིར་རོ་ཞེས་བཤད་དོ། །
གཉིས་པ་ཡན་ལག་གི་དོན་ནི། རང་གི་རྣམ་བཤད་དང་། ཊཱིཀ་ལས། ཉིན་མཚན་
དེའི་དང་པོ་ནི་སྐྱ་རེངས་དང་པོའི་སྐད་ཅིག་དང་པོ་དེའོ་ཞེས་སོ། །དེ་ནི་ཉིན་མོ་དང་མཚན་
མོ་ཞག་གཅིག་ཏུ་བསྡུས་པའི་དབང་དུ་བྱས་པ་སྟེ། འཆང་འབྲལ་ལྟ་བུའི་སྐབས་སུ་ཞག་
དེའི་དང་པོ་སྐྱ་རེངས་དང་པོའི་སྐད་ཅིག་དང་པོ་དེའོ་ཞེས་པའོ། །ཉིན་མཚན་སོ་སོར་དབྱེ་
བའི་དབང་དུ་བྱས་ན་ནི། ཉིན་མོའི་དང་པོ་ནི་སྐྱ་རེངས་དང་པོ་ཡིན་ཏེ། ཊིཀ་ལས། ཉིན་
མོའི་དང་པོ་ནི། སྐྱ་རེངས་ཤར་བ་ཡིན་པར་གསུངས་ཞེས་བཤད་ཅིང་། མཚན་མོའི་དང་པོ་
ནི༑ ཊིཀ་ལས། ཉི་མ་ནུབ་པའི་འོག་ཏུ་འོད་དམར་པོ་ཆགས་པ་གང་ཡིན་པ་དེ་འདས་པར་
གྱུར་པ་ནི་མཚན་མོའི་དང་པོ་ཡིན་ཞེས་བཤད་དོ། །སྔ་མ་ལ་དམིགས་བསལ་གསུམ་སྟེ་
རྒྱལ་པོའི་ཕོ་བྲང་དུ་འགྲོ་བའི་ཊི་ཀ་ལས། འདིར་ཉིན་མོའི་དང་པོ་ནི་སྐྱ་རེངས་ཐ་མ་ཞེས་བྱ་
བ་དམར་རེངས་ཤར་བ་ཡིན་ཞེས་པ་ལ་སོགས་པ་གོང་དུ་བཤད་ཟིན་ཏོ། །དེའི་དང་པོ་ནི།
སྐྱ་རེངས་དང་པོ་དེའི་ཞེས་སྨོས་ན་ཐམས་ཅད་དུའམ་ཞེ་ན། ལས་ལ་ནི་འདས་ན་ཞེས་སྨོས་ཏེ།
གསོ་སྦྱོང་དང་དགག་དབྱེ་ལ་སོགས་པ་ཚེས་གྲངས་ངེས་པ་དང་འབྲེལ་བའི་ལས་ལ་ནི་
བརྗེད་པ་ཡན་ཆད་ཀྱི་རྐྱེན་བྱུང་བས་དུས་འདས་ཤིང་ཡོལ་བར་གྱུར་ན་ཉི་མ་ཤར་བའི་སྐད་
 

ཅིག་ཉིན་ཞག་དེའི་དང་པོའོ། །འདིས་ནི་སྐྱ་རེངས་དང་པོ་གཉིས་ཤར་ཡང་ཉི་མ་མ་ཤར་ན་
དེའི་ཚེ་གསོ་སྦྱོང་ལ་སོགས་པ་བྱས་ན་རང་རང་གི་དགོས་པ་འགྲུབ་པར་བསྟན་ཏོ། །གལ་
ཏེ་ཚེས་བཅོ་ལྔའི་ཐོ་རངས་སྐྱ་རེངས་དང་པོ་ཤར་བ་ན་གསོ་སྦྱོང་བྱས་པ་དེ་ཆོས་ཅན། གསོ་
སྦྱོང་མ་བྱས་པའི་ཉེས་པ་མི་ཁེགས་པར་ཐལ། གསོ་སྦྱོང་མ་བྱས་པའི་ཉེས་པ་བྱུང་ཟིན་པའི་
ཕྱིར་ཞེ་ན། རྐྱེན་མ་བྱུང་ན་དེའི་ཚེ་ན་ཉེས་པ་བྱུང་ཟིན་ཡང་རྐྱེན་བྱུང་ན་ནི་དེའི་ཚེ་ན་ཉེས་པ་
བྱུང་ཟིན་པའི་རྟགས་མ་གྲུབ་སྟེ། ཟླ་ཕྱེད་གདམས་ངག་ནོད་པའི་ཊཱིཀ་ལས། རྐྱེན་མ་བྱུང་
བར་གསོ་སྦྱོང་གི་ཉི་མས་ལས་འདས་ན་སྐྱ་རེངས་ཤར་བའི་དུས་ན་ཁ་ན་མ་ཐོ་བ་འདིར་
འགྱུར་རོ། །རྐྱེན་བྱུང་ན་ནི་ཉི་མ་འཆར་ཁའི་དུས་སུ་ཁ་ན་མ་ཐོ་བ་འདིར་འགྱུར་རོ་ཞེས་
བཤད་ཅིང་། འདི་ནི་རྐྱེན་བྱུང་བའི་དབང་དུ་བྱས་པ་ཡིན་པས་སོ། །གལ་ཏེ་སྐྱ་རེངས་ཤར་
ནས་གསོ་སྦྱོང་བྱས་པས་དེ་མ་བྱས་པའི་ཉེས་པ་ཁེགས་ན། ཞུ་བ་ལས། དགེ་སློང་གིས་སྐྱ་
རེངས་ཤར་བ་ན་གསོ་སྦྱོང་མ་བྱས་སོ་སྙམ་དུ་དྲན་ནས་གསོ་སྦྱོང་བྱས་ན་དགེ་སློང་དེ་དག་
གིས་གསོ་སྦྱོང་བྱས་མོད་ཀྱི་འདས་པ་དང་བཅས་པར་འགྱུར་རོ་ཞེས་གསུངས་པ་དང་
འགལ་ལོ་ཞེ་ན། དེ་ནི་སྦྱོར་བ་ལྷོད་པའི་བསླབ་བྱའི་ཉེས་བྱས་ལ་དགོངས་པ་ཡིན་གྱི། གསོ་
སྦྱོང་མ་བྱས་པའི་ཉེས་བྱས་ནི་མ་ཡིན་པས་འགལ་བ་མེད་དོ། ། །
གཉིས་པ་བདག་པོ་དང་འབྲེལ་བའི་ཐུན་མོང་ནི། སྤོང་བ་ལ་ནི་ཞེས་སོ། །འདིའི་སྤྱི་
དོན་ལ་ལྔ་སྟེ། ཡན་ལག་གི་ཁྱབ་པ་དང་། ཡན་ལག་གི་རང་གི་ངོ་བོ་དང་། སེལ་བ་དང༌།
ཅིར་འགྱུར་དང་། རྒྱུ་མཚན་ནོ། །དང་པོ་ནི། སྤང་ལྟུང་བཅོ་བརྒྱད་ལ་སྦྱར་ཏེ། འཆང་འཇོག་
འཁྲུར་འཇུག་བཅུ་ཚན་བར་པ་དང༌། སྣོད་འཆང་འཐག་འཇུག་རས་ཆེན་གཏད་དང་མཐའོ་
ཞེས་དབྱེའོ། །འདིར་ཁ་ཅིག་ན་རེ་འབྲལ་བའི་སྤང་ལྟུང་ལ་ཡང་རང་གི་ཡིན་པ་དགོས་ཏེ།
གཞན་གྱི་ཡིན་ན་སྤང་མི་དགོས་པའི་ཕྱིར་སྤང་ལྟུང་མ་ཡིན་ནོ་ཞེས་ཟེར་རོ། །དེ་ནི་མ་ཡིན་
ཏེ་འདི་ཉིད་ལས་དགེ་འདུན་གྱི་ལ་ཡང་དེ་ལས་འབྲལ་བར་འགྱུར་རོ། །ཞེས་གསུངས་པ་
 

དང༌། ཊིཀ་ལས། འབྲེལ་བའི་རྒྱུ་ནི་བྱིན་གྱིས་བརླབས་པ་ཡིན་གྱི་རང་གི་ཉིད་ནི་མ་ཡིན་
པའི་ཕྱིར་རོ་ཞེས་བཤད་པ་དང་འགལ་ལོ། །གལ་ཏེ་དགེ་འདུན་གྱི་ཆོས་གོས་དང་འབྲལ་
བའི་ཉེས་པ་དེ་ནི་འབྲལ་བའི་ལྟུང་བྱེད་ཡིན་གྱི་འབྲལ་བའི་སྤང་ལྟུང་ནི་མ་ཡིན་ནོ། །དངོས་
པོ་དེ་སྤང་མི་དགོས་པའི་ཕྱིར་རོ། །དེའང་ལུང་ཞུ་བ་དང་རྒྱ་ཆེར་འགྲེལ་པ་ལས། དགེ་འདུན་
གྱི་ཆོས་གོས་གང་ཟག་གིས་བྱིན་གྱིས་བརླབས་ནས་འབྲལ་བར་བྱེད་ན་ཆོས་གོས་དེ་སྤང་
བར་བྱ་སྟེ་ལྟུང་བྱེད་འབའ་ཞིག་བཤགས་པར་བྱའོ་ཞེས་བཤད་ཅིང་། འདུལ་བ་ཀུན་ལས་
བཏུས་ལས། དགེ་སློང་གི་དགེ་འདུན་མངའ་བའི་ཆོས་གོས་གང་ཟག་གི་བདག་ཉིད་དུ་
རིས་སུ་མ་བཅད་པ། རང་གིས་བྱིན་གྱིས་བརླབས་པ་དང་བྲལ་ན་འབྲལ་བའི་སྤང་བར་ནི་
མི་བྱ་ལ། ལྟུང་བྱེད་དུ་མི་འགྱུར་རོ་ཞེས་བཤད་པས་གྲུབ་བོ་ཞེ་ན། དངོས་པོ་སྤང་མི་དགོས་
པ་ཙམ་གྱིས་སྤང་ལྟུང་མ་ཡིན་པའི་ཁྱབ་པ་མེད་དེ། གཞན་དུ་ན་སྙིམ་པ་བཅིངས་ཏེ་འགྲོལ་
དུ་འཇུག་པའི་སྤང་ལྟུང་ཆོས་ཅན། སྤང་ལྟུང་མ་ཡིན་པར་ཐལ། དངོས་པོ་དེ་སྤང་མི་དགོས་
པའི་ཕྱིར་རོ། །གཞན་ཡང་དངོས་པོ་སྤང་དགོས་པ་ཉིད་ཀྱིས་སྤང་ལྟུང་དུ་རྣམ་པར་འཇོག་ན།
གང་ཟག་ཁྱད་པར་ཅན་ལ་སྤང་ལྟུང་མེད་པར་ཐལ། དངོས་པོ་སྤང་མི་དགོས་པའི་ཕྱིར་ཏེ།
འདུལ་བ་ཀུན་ལས་བཏུས་ལས། ངོ་ཚ་དང་ལྡན་པ་དང་། མདོ་སྡེ་འཛིན་པ་དང་། འདུལ་བ་
འཛིན་པ་དང་། མ་མོ་འཛིན་པ་དང་། ཤེས་པས་ནི་གཅིག་གི་མདུན་དུ་བཤགས་པས་སྤང་
བའི་ལྟུང་བྱེད་ལས་ལྡང་སྟེ། དངོས་པོ་སྤང་བ་དང་བྲལ་བར་བྱ་མི་དགོས་སོ་ཞེས་སྤང་མི་
དགོས་ཀྱང་སྤང་བའི་ལྟུང་བྱེད་དུ་བཤད་དོ། །དེས་ན་གཞན་གྱི་ཆོས་གོས་དང་འབྲལ་ལྟུང་
དངོས་གཞི་རྫོགས་པ་བྱུང་ན་དངོས་པོ་དེ་ཡང་སྤང་མི་དགོས་ཀྱང་། སྤང་བའི་ལྟུང་བྱེད་ཡིན་
ཏེ་སྡེ་ཚན་སྤང་བའི་ལྟུང་བྱེད་དུ་གཏོགས་པའི་ལྟུང་བ་དངོས་གཞི་རྫོགས་པ་ཡིན་པའི་ཕྱིར་
གཉིས་པ་ཡན་ལག་ནི། དངོས་པོ་རང་ཉིད་དབང་ཞིང་དབང་བར་ཤེས་པ་སྟེ། རང་
 

གི་ཉིད་དོ་ཞེས་པ་དང་། འདུ་ཤེས་ལས་གཙོ་ཆེར་ཞེས་གསུངས་སོ། །དེ་ཡང་ངེས་པར་མ་
ཟད་ཡིད་གཉིས་ཀྱིས་ཀྱང་འགྱུར་ཏེ། ཡིད་གཉིས་ནི་འདུ་ཤེས་དང་འདྲའོ་ཞེས་གསུངས་
པས་སོ། །གསུམ་པ་སེལ་བ་ནི་གསུམ་སྟེ། གཞན་གྱི་ལ་གཞན་གྱིར་ཤེས་པ་དང་། རང་གི་
་ལ་གཞན་གྱིར་འཁྲུལ་བ་དང་། གཞན་གྱི་ལ་རང་གིར་འཁྲུལ་པའོ། །
བཞི་པ་ཅིར་འགྱུར་ལ་གསུམ་ལས། དང་པོ་གཞན་གྱི་ལ་གཞན་གྱིར་ཤེས་པ་ལ་ཅིར་
འགྱུར་ནི་ཚན་པ་གསུམ་སྟེ། ལྟུང་བ་མེད་པར་འགྱུར་བ་ལྔ་དང་། ལྟུང་བ་གཞན་དུ་འགྱུར་
བ་གཅིག་དང་། ལྟུང་བ་ན་སྨད་དུ་འགྱུར་བ་བཅུ་གཉིས་སོ། །དང་པོ་ལ་ཆོས་གོས་ལ་སོགས་
པའི་དངོས་པོ་དེ་གཞན་འབའ་ཞིག་དབང་བ་ཡིན་ན། འཆང་བ་གཉིས་དང་ཟླ་འཇོག་དང་
རས་ཆེན་ཞག་ཕྱིས་དང་། བརྟད་བྱུང་སྒོ་ཕྱིས་དང་ལྔ་ལ་ལྟུང་མེད་དུ་འགྱུར་སྟེ། ཞུ་བ་ལས།
གཞན་གྱི་ལྷུང་བཟེད་ཡུན་རིང་པོར་བཅངས་ཀྱང་ཉེས་པ་མེད་དོ་ཞེས་གསུངས་པ་དང་།
རྣམ་འབྱེད་ལས། གོས་དང་ལྷུང་བཟེད་ཞག་བཅུའི་ནང་རོལ་དུ་གཞན་ལ་བཏང་བར་བྱ།
གོས་དེ་ཟླ་བའི་ནང་རོལ་དུ་གཞན་ལ་གཏང་བར་བྱ་ཞེས་གསུངས་པས་གཞན་གྱི་ལ་ལྟུང་
མེད་དུ་མངོན་ཏེ། ལྟུང་བ་འབྱུང་ན་ལྟུང་བ་མི་འབྱུང་བར་བྱ་བའི་ཆེད་དུ་གཞན་ལ་བཏང་བ་
དོན་མེད་པའི་ཕྱིར་རོ། །རས་ཆེན་ཞག་ཕྱིས་ཀྱང་ལྟུང་བ་མེད་པ་ནི་རས་ཆེན་སྦེད་པ་ལ་
གཏད་ན་ལྟུང་བྱེད་དུ་གསུངས་པས་ཤེས་ཏེ། གཞན་གྱི་ཡིན་ཡང་ལྟུང་བ་འབྱུང་ན་གཏད་པ་
དོན་མེད་པའི་ཕྱིར་རོ། །བརྟད་བྱུང་སྒོ་འཕྱིས་ཀྱི་ལྟུང་བ་མེད་པ་ནི་དགག་བྱ་མེད་པའི་ཕྱིར་
ཏེ༑ འདིའི་དགག་བྱ་ནི་རང་གི་ཡོ་བྱད་ཆུད་ཟོས་པ་ཡིན་པ་ལ་གཞན་གྱི་ཡིན་ན་དགག་བྱ་དེ་
མེད་པའི་ཕྱིར་དང་། ཐམས་ཅད་དུ་གཞན་གྱི་ཡོ་བྱད་ཆུད་ཟོས་པ་སྤང་དགོས་ན་སྒྲུབ་པར་
མི་ནུས་པའི་ཕྱིར་རོ་ཞེས་གསུངས་སོ། །གཉིས་པ་ལྟུང་བ་གཞན་དུ་འགྱུར་བ་ནི། རིན་པོ་ཆེ་
ལ་རེག་པ་ནི་ལྟུང་བྱེད་འབའ་ཞིག་པར་འགྱུར་ཏེ་མདོ་ཉིད་ལས་རིན་པོ་ཆེ་རང་གི་མ་ཡིན་པ་
དང་དེར་སྨོས་པ་ལ་རེག་གམ་ཞེས་གསུངས་སོ། །གསུམ་པ་ལྟུང་བ་ན་སྨད་དུ་འགྱུར་བ་ནི།
 

་
ས
དེ་དག་ལ་འཁྲུར་འཇུག་ལ་སོགས་བཅུ་གཉིས་ལ་ནི་རང་རང་གི་ན་སྨད་དུ་འགྱུར་ཏེ། ཞུ་བ་
ལས། གཞན་དབང་བའི་ཆོས་གོས་འཁྲུར་སྩོལ་ན་ཅིར་འགྱུར་ཉེས་བྱས་སོ་ཞེས་བྱ་བ་ལ་
སོགས་པ་གསུངས་སོ། །གལ་ཏེ་དེ་ལྟར་བཅུ་གཉིས་ལ་ན་སྨད་དུ་འགྱུར་ན་འདུལ་བ་ཀུན་
ལས་བཏུས་པའི་མཐོ་གང་གི་སྤང་བའི་སྐབས་ལས་གཞན་གྱིས་བྱས་པ་ལ་ལོངས་སྤྱོད་པ་
ལ་ལྟུང་བ་མེད་དོ་ཞེས་གསུངས་པ་དང་འགལ་ལོ་ཞེ་ན། དེ་ནི་དངོས་གཞིའི་ལྟུང་བ་མེད་པ་
ལ་དགོངས་ཏེ། གལ་ཏེ་ལྟུང་བ་གཏན་མེད་ཡིན་ན། མཐོ་གང་གི་སྤང་བའི་ཞུ་བ་ལས།
གདིང་བ་གཞན་དབང་བ་ལ་ལོངས་སྤྱོད་པའི་དབང་དུ་བྱས་ནས། གཞན་གདིང་བ་གསར་
པ་བགྱིད་དུ་སྩོལ་ཞིང་སྤྱོད་ན་ཅིར་འགྱུར། ཉེས་བྱས་སོ་ཞེས་གསུངས་པ་དང་འགལ་ལོ། །
གདིང་བ་གསར་པ་རང་གི་ཡིན་པའི་དབང་དུ་བྱས་ནས་ནི་སྤང་ལྟུང་དུ་གསུངས་ཏེ། ཞུ་བ་
ལས། དགེ་སློང་གི་གདིང་བ་གསར་པ་བགྱིད་དུ་སྩོལ་ཅིང་སྤྱོད་ན་ཅིར་འགྱུར་སྤང་བའི་ལྟུང་
བྱེད་དུ་འགྱུར་རོ་ཞེས་གསུངས་སོ། །གསོག་འཇོག་གི་སྐབས་སུ་རང་འདྲ་བའི་དགེ་སློང་
གཞན་གྱི་སྨན་ལ་རང་གིས་གསོག་འཇོག་བྱེད་ན་ཉེས་བྱས་སུ་འགྱུར་གྱི་ལྟུང་མེད་ནི་མ་
ཡིན་ཏེ། རང་རིགས་ཀྱིས་ལོངས་སྤྱོད་དུ་རུང་བ་ལས་མི་རུང་བར་བྱས་པའི་དགག་བྱ་ཡོད་
པའི་ཕྱིར་ཏེ། དཔེར་ན་གཞན་གྱི་སྨན་ལག་ཉར་བླངས་པ་བཞིན་ནོ། །བསྙེན་པར་མ་
རྫོགས་པའི་སྨན་ལ་དེར་འདུ་ཤེས་དགེ་སློང་གིས་འཇོག་པར་བྱེད་ཀྱང་། གསོག་འཇོག་གི་
ཉེས་པ་མི་འབྱུང་སྟེ། དགེ་ཚུལ་གྱི་སྨན་ལ་དགེ་སློང་གིས་རེག་ཀྱང་ལག་ཉའི་ཉེས་བྱས་སུ་
མི་འགྱུར་བའི་གནད་ཀྱིས་ཤེས་སོ། །
འོ་ན་ཆོས་གོས་ལ་སོགས་པ་དངོས་པོ་དེ་རང་གཞན་གཉིས་ཀ་ཐུན་མོང་དུ་དབང་བ་
ཡིན་ན་ཅིར་འགྱུར་ཞེ་ན། རང་གཞན་གཉིས་ཀ་སྤྱིར་དབང་ན་ཊཱི་ཀ་ལས་སྒོ་རིགས་སུ་འཆད་
པའི་དགེ་འདུན་དབང་བའི་ཆོས་གོས་འཆང་འཇོག་བྱེད་ན་སྤང་ལྟུང་བསྐྱེད་པར་གསུངས་
པས། ལྷུང་བཟེད་འཆང་བ་ཡང་དེ་དང་རྒྱུ་མཚན་མཚུངས་པར་སྦྱར་རོ། །རང་གཞན་ཐུན་
 

མོང་དུ་དབང་བའི་གསེར་དངུལ་ལ་རེག་ན་ཡང་སྤང་ལྟུང་སྐྱེད་པར་རིགས་ཏེ། སྤང་ལྟུང་
འདི་ལ་ནི་རང་གི་ཡིན་པ་ཡན་ལག་ཏུ་གསུངས་པ་ལས་རང་གཞན་གཉིས་ཀ་ཐུན་མོང་དུ་
དབང་བ་དེ་ལ་རང་གི་ཡིན་པའི་ཡན་ལག་ཚངས་པའི་ཕྱིར་རོ། །སྤང་ལྟུང་བཞི་པོ་དེ་དག་མ་
གཏོགས་པ་བདག་པོ་དང་འབྲེལ་བ་གཞན་རྣམས་ལ་ཅིར་འགྱུར་ནི། ལུང་ཞུ་བ་ལས། རང་
གཞན་ཐུན་མོང་དུ་དབང་ན། འཁྲུར་འཇུག་ལ་སོགས་པ་ལྔ་ལ་ན་སྨད་དུ་དངོས་སུ་གསུངས་
པས། དེ་དག་དང་རྒྱུ་མཚན་མཚུངས་པ་གཞན་རྣམས་ལ་ཡང་ན་སྨད་དུ་ཤེས་པར་བྱའོ། །
གཉིས་པ་རང་གི་ལ་གཞན་གྱིར་འཁྲུལ་པ་ལ་ཅིར་འགྱུར་ནི། འཆང་བ་ལ་སོགས་པ་
ལྔ་ལ་ལྟུང་མེད་དུ་འགྱུར་ཏེ་དངོས་པོ་དེ་གཞན་འབའ་ཞིག་དབང་བར་འདུ་ཤེས་འཁྲུལ་ན་
ལྟུང་མེད་ཀྱི་ཡུལ་དུ་གཟུང་བས་ལྟུང་མེད་ཀྱི་ཀུན་སློང་དྲངས་པའི་ཕྱིར་ཏེ་དཔེར་ན་མེ་ལ་
ཤིང་སྐམ་དུ་འདུ་ཤེས་འཁྲུལ་ནས་བཅད་པ་བཞིན་ནོ། །རིན་པོ་ཆེ་ལ་རེག་པ་ནི་ལོངས་པ་
གཞིར་གཏོགས་ཀྱི་ན་སྨད་དུ་འགྱུར་ཏེ། ལོངས་པ་གཞིར་གཏོགས་ཀྱི་ཀུན་སློང་དྲངས་པའི་
ཕྱིར་ལོངས་པ་གཞིར་གཏོགས་ཀྱི་ལྟུང་བར་འགྱུར་ལ་འདིའི་ལྟུང་བ་དངོས་གཞི་རྫོགས་
པར་མི་བསྐྱེད་དེ་བསམས་པའི་དོན་དང་ཕྲད་པ་མེད་པའི་ཕྱིར་རོ། །འཁྲུར་འཇུག་ལ་སོགས་
བཅུ་གཉིས་ནི་རང་རང་གི་ཆེས་ན་སྨད་དུ་འགྱུར་ཏེ། ན་སྨད་ཀྱི་ཀུན་སློང་དྲངས་པའི་ཕྱིར་
དང༌། ན་སྨད་ཀྱང་རྫོགས་པར་མི་སྐྱེད་དེ། ན་སྨད་ཀྱི་དོན་དང་ཕྲད་པ་མེད་པའི་ཕྱིར་རོ། །
གསུམ་པ་གཞན་གྱི་ལ་རང་གིར་འཁྲུལ་པ་ལ་ཅིར་འགྱུར་ནི། བཅོ་བརྒྱད་པོ་ཀུན་ལ་
ན་སྤྱད་པར་འགྱུར་ཏེ། ཊིཀ་ལས། རང་གི་མ་ཡིན་པ་ལ་རང་གིར་འདུ་ཤེས་པ་ནི་ཉེས་བྱས་
སོ་ཞེས་སོ། །དེ་དག་ལ་དངོས་གཞིར་མི་འགྱུར་བ་ནི་བསམ་པའི་དོན་དང་ཕྲད་པ་མེད་པའི་
ཕྱིར་རོ། །ལྔ་པ་རྒྱུ་མཚན་ནི་ཅིར་འགྱུར་གྱི་ཞར་ལ་ཅི་རིགས་པར་བཤད་ཟིན་ཏོ། །གཉིས་
པ་ཡན་ལག་གི་དོན་ནི། བདག་པོ་དང་འབྲེལ་བའི་སྤང་བའི་ལྟུང་བྱེད་བཅོ་བརྒྱད་པོ་ལ་ནི་
རང་གི་ཡིན་པའི་འདུ་ཤེས་ལས་གཙོ་ཆེར་གྱུར་པ་དང་རང་གི་ཡིན་པ་ཡན་ལག་ཉིད་དོ། །ནི་
 

ཞེས་པ་ནི་མ་བྱིན་པར་ལེན་པའི་བདག་པོ་ཙམ་དུ་འགྱུར་བ་དང་། ཤི་བའི་ཡོ་བྱད་དག་གང་
དབང་གཉིས་ནི་དངོས་པོ་གཙོ་བས་དེ་གཉིས་ལས་དགར་བ་སྟེ། དེ་ལྟར་ཊིཀ་ལས་བཤད་
དོ༑ ༑དངོས་གཞི་བསྐྱེད་པ་ལ་དོན་དང་འདུ་ཤེས་གཉིས་ཀ་དེ་ངེས་བཟུང་དུ་དགོས་ཀྱང་འདུ་
ཤེས་གཙོ་ཆེ་བའི་རྒྱུ་མཚན་ནི་དོན་བས་འདུ་ཤེས་སྟོབས་ཆེ་བ་སྟེ། དོན་ལ་ལྟུང་བྱེད་ཀྱི་གཞི་
ཡིན་ཡང་། འདུ་ཤེས་ཀྱིས་ལྟུང་བ་བསྐྱེད་པའི་གཞིར་བཟུང་ན་ལྟུང་བ་ན་སྨད་ཙམ་ཞིག་
བསྐྱེད་པར་ནུས་ལ། བཟློག་པ་ལ་ལྟུང་མེད་དུ་འགྱུར་བས་སོ། །རང་གི་ཉིད་དེ་ནི་གཞན་
ལ་བསམ་པ་ཐག་པ་ནས་བསྔོས་པ་ཉིད་ན་རང་དབང་བ་དང་བྲལ་བ་ཉིད་དོ། །དེས་ན་
འཆང་བའི་ཉེས་པར་མི་འགྱུར་རོ། །ལྷུང་བཟེད་ལ་སོགས་པ་གང་རབ་ཏུ་འབྱུང་བ་གང་
ཡང་རུང་བའི་དོན་དུ་སྦྱིན་པར་ངེས་པར་བྱས་པ་ཡང་དེ་ཉིད་དོ་ཞེས་པ་ཡང་ཊིཀ་ལས་བསྔོས་
པ་དེ་ཉིད་དོ་ཞེས་བཤད་དོ། །རང་དབང་བ་དང་བྲལ་བ་དེ་ཉིད་ཞེས་ཀྱང་རུང་། མདོ་སྔ་མ་
དང་བཟློས་སྐྱོན་མེད་དེ། ཁྱབ་ཆེ་ཆུང་གི་བྱེ་བྲག་གིས་སོ། །ཆོས་གོས་ལས་ཀྱང་ལྷག་པའི་
ཡོ་བྱད་ལ་སོགས་པར་རྣམ་པར་བརྟགས་ན་རང་གི་ཉིད་དང་བྲལ་བའོ། །ཀྱང་ཞེས་པ་ནི་
ལྷུང་བཟེད་དུ་མ་ཟད་ཅེས་བསྟན་ཏོ། །རྣམ་པར་བརྟགས་ནའོ་ཞེས་པ་ནི་ཊིཀ་ལས་ལྷག་
པའི་ཡོ་བྱད་དུ་བྱིན་གྱིས་བརླབས་ནའོ་ཞེས་པ་ནི་མཚོན་པ་སྟེ། མཁོ་བའི་ཡོ་བྱད་དུ་བྱིན་
གྱིས་བརླབས་ན་ཡང་རུང་ངོ༌། །
གསུམ་པ་ཤན་དང་འབྲེལ་བའི་ཐུན་མོང་ནི། འདི་ལ་རྗེས་སུ་ཞུགས་པ་ཉིད་ཀྱང་
ཞེས་པ་ནས་སོ། །འདིའི་སྤྱི་དོན་ལ་གཉིས་ལས། དགོས་པའི་དོན་ཏོ། །དེ་ལ་གཉིས་ཏེ།
ཞག་ཤན་བཅས་པའི་དགོས་པ་དང་། སྤང་ཤན་བཅས་པའི་དགོས་པའོ། །དང་པོ་ནི། ལྟུང་
བ་མི་འབྱུང་བའི་ཐབས་ལ་བརྩོན་པར་འགྱུར་བ་སྟེ། ཤན་ལྟུང་ལ་འཇིགས་ནས་བྱིན་
རླབས་ལ་སོགས་ལ་འཇུག་པའི་ཕྱིར་རོ། །གཉིས་པ་ནི། ལྟུང་བ་དག་པའི་ཐབས་ལ་བརྩོན་
པར་འགྱུར་བ་སྟེ། སྤང་ཤན་ལ་འཇིགས་ནས་མྱུར་དུ་ཕྱིར་བཅོས་པར་འགྱུར་བའི་ཕྱིར་རོ། །
 

་
གཉིས་པ་བསྡུས་པའི་དོན་ལ་དྲུག་སྟེ། ཤན་གྱི་ཁྱབ་པ་དང་། དབྱེ་བ་དང་། མཚན་
ཉིད་དང་། རྡེག་དུས་དང་། ངོ་བོ་དང་། སྒྲ་བཤད་པའོ། །དང་པོ་ལ་གཉིས་ཏེ། ཞག་ཤན་གྱི་
ཁྱབ་པ་དང་། སྤང་ཤན་གྱི་ཁྱབ་པའོ། །དང་པོ་ནི། འཆང་བ་དང་། ཟླ་འཇོག་དང་། ལྷུང་
བཟེད་འཆང་བ་དང་། སྨན་ཞག་བདུན་པའི་གསོག་འཇོག་དང་། ཆོས་གོས་ཟླ་བ་ཕྱེད་ཅིང་
བྱིན་གྱིས་མི་རློབས་པ་དང་ལྔ་ལ་སྦྱར་ཏེ། ཞག་ཚོགས་པ་ཐལ་བ་ལས་གྱུར་པ་ཡིན་ཞིང་།
ཡོ་བྱད་བྱིན་གྱིས་བརླབས་པས། བཅས་པ་དེ་ཉིད་ཀྱི་ལྟུང་བ་ཁེགས་པའི་རིགས་ཅན་ཡིན་
པའི་ཕྱིར་རོ། །གལ་ཏེ་སྨན་ཞག་བདུན་པ་ལ་ནི། བྱིན་གྱིས་བརླབས་པས་བཅས་པ་དེ་ཉིད་
ཀྱི་ལྟུང་བ་ཁེགས་པའི་རིགས་ཅན་ཡིན་པར་མ་གྲུབ་སྟེ། བྱིན་གྱིས་བརླབས་པ་ལ་བརྟེན་
ནས་བཅས་པ་དེ་ཉིད་ཀྱི་ལྟུང་བ་འབྱུང་བའི་ཕྱིར་རོ། །ཞེ་ན། ཁྱབ་པ་མ་གྲུབ་སྟེ། བྱིན་གྱིས་
བརླབས་པས་ཞག་བདུན་འདས་པའི་སྔ་རོལ་གྱི་གསོག་འཇོག་གི་ལྟུང་བ་ཁེགས་པའི་ཕྱིར་
ཏེ༑ མདོ་ཉིད་ལས་བྱིན་གྱིས་བརླབས་པ་ལ་གསོག་འཇོག་མི་འབྱུང་ངོ་ཞེས་གསུངས་སོ། །
གཉིས་པ་སྤང་ཤན་གྱི་ཁྱབ་པ་ནི། དམན་པའི་གང་ཟག་གི་སྤང་ལྟུང་ཐམས་ཅད་ལ་སྦྱར་གྱི།
གང་ཟག་ཁྱད་པར་ཅན་གྱི་སྤང་ལྟུང་ལ་ནི་མི་སྦྱར་རོ། །དངོས་པོ་དེ་སྤང་མི་དགོས་པའི་ཕྱིར་
གཉིས་པ་ཤན་གྱི་དབྱེ་བ་ལ་གཉིས་ཏེ། ཞག་གི་ཤན་དང་སྤང་བའི་ཤན་ནོ། །དང་པོ་
ལ་གཉིས་ཏེ། ཞག་ཤན་ཁྱད་པར་ཅན་མ་ཡིན་པ་དང་། ཞག་ཤན་ཁྱད་པར་ཅན་ནོ། །དེ་
ཡང་སྔ་མ་ནི་བརྡེག་བྱ་བྱིན་རླབས་མེད་པ་ལ་རྡེག་པ་ཡིན་ལ། ཕྱི་མ་ནི་བརྡེག་བྱ་བྱིན་རླབས་
དང་ལྡན་པ་ལ་བརྡེག་པའོ། །ཞག་ཤན་ཁྱད་པར་ཅན་མ་ཡིན་པ་ལ་གཉིས་ཏེ། གོས་ཀྱི་ཞག་
ཤན་ཁྱད་པར་ཅན་མ་ཡིན་པ་དང་། ལྷུང་བཟེད་ཀྱི་ཞག་ཤན་ཁྱད་པར་ཅན་མ་ཡིན་པའོ། །
ཞག་ཤན་ཁྱད་པར་ཅན་ལ་གསུམ་སྟེ། གོས་ཀྱི་ཞག་ཤན་ཁྱད་པར་ཅན་དང༌། ལྷུང་བཟེད་
ཀྱི་ཞག་ཤན་ཁྱད་པར་ཅན་དང་། སྨན་ཞག་བདུན་པའི་ཞག་ཤན་ཁྱད་པར་ཅན་ནོ། །དང་པོ་
 

ལ་གཉིས་ཏེ། ཞག་སྔ་ཕྱིར་རྙེད་པ་དང་། ཞག་གཅིག་ལ་རྙེད་པའོ། །དེ་བཞིན་དུ་ལྷུང་
བཟེད་ཀྱི་ཞག་ཤན་ལའང་གཉིས་སུ་དབྱེའོ། །དེ་ལྟར་ན་གོས་དང་ལྷུང་བཟེད་ཀྱི་ཞག་ཤན་
རྡེག་བྱེད་ལ་ནི། སྔར་རྙེད་པའམ་དུས་མཉམ་དུ་རྙེད་པ་ཡན་ལག་ཏུ་དགོས་ཏེ། ཕྱིས་ལས་
གཞན་པའི་ཚེ་རྙེད་པའོ། །གོས་དང་ལྷུང་བཟེད་ཀྱི་ཞག་ཤན་བརྡེག་བྱ་ལ་ནི་ཕྱིས་རྙེད་
པའམ་དུས་མཉམ་དུ་རྙེད་པ་ཡན་ལག་ཏུ་དགོས་ཏེ། སྔར་ལས་གཞན་པའི་ཚེ་རྙེད་པའོ། །
ཁ་ཅིག་ན་རེ། གོས་གཉིས་ཞག་གཅིག་ལ་དུས་མཉམ་དུ་རྙེད་པ་ལ་ཤན་བརྡེག་པ་དེ་ནི་ལྟུང་
ཤན་ཡིན་གྱི། ཞག་ཤན་ཡིན་པ་མི་འཐད་དེ། དེ་གཉིས་ཞག་གྲངས་མཉམ་པ་ཡིན་པས་
ཞག་མ་ལོན་པར་བྱས་པ་མེད་པའི་ཕྱིར་རོ་ཞེས་ཟེར་རོ། །དེ་ནི་མ་ཡིན་ཏེ་བརྡེག་བྱ་དང་།
རྡེག་བྱེད་གཉིས་ཞག་འདས་པ་ཙམ་པོའི་ཞག་གྲངས་མཉམ་ཡང་། བརྡེག་བྱ་ནི་བྱིན་གྱིས་
བརླབས་པ་ཡིན་པས། རང་སྟོབས་ཀྱིས་ལྟུང་བ་བསྐྱེད་པའི་ཞག་ལོན་པ་མེད་པས། རྡེག་
བྱེད་ནི་བྱིན་གྱིས་མ་བརླབས་པའི་ཤན་སྟོབས་ཀྱིས་ལྟུང་བ་བསྐྱེད་པའི་ཞག་ལོན་པར་བྱས་
པ་ཤིན་ཏུའང་ཡོད་པའི་ཕྱིར་རོ། །
གསུམ་པ་མཚན་ཉིད་ལ་གཉིས་ཏེ། ཞག་ཤན་གྱི་མཚན་ཉིད་དང་། སྤང་ཤན་གྱི་
མཚན་ཉིད་དོ། །དང་པོ་ལ་གཉིས་ཏེ། མཚན་ཉིད་དངོས་དང་། ཞར་ལས་བྱུང་བའོ། །དང་
པོ་ལ་གཉིས་ཏེ། ཞག་ཤན་ཁྱད་པར་ཅན་མ་ཡིན་པའི་མཚན་ཉིད་དང་། ཞག་ཤན་ཁྱད་པར་
ཅན་གྱི་མཚན་ཉིད་དོ། །དང་པོ་ལ་གཉིས་ཏེ། གོས་ཀྱི་ཞག་ཤན་ཁྱད་པར་ཅན་མ་ཡིན་པའི་
མཚན་ཉིད་དང་། ལྷུང་བཟེད་ཀྱི་ཞག་ཤན་ཁྱད་པར་ཅན་མ་ཡིན་པའི་མཚན་ཉིད་དོ། །དང་
པོ་ལ་གཉིས་ལས། རྡེག་བྱེད་ཀྱི་མཚན་ཉིད་ནི། ལྟུང་བ་སྐྱེད་བྱེད་ཀྱི་ཞག་ལོན་པའི་གོས་
གཞན་ལ་འདྲེས་པར་བྱེད་པ་པོ་གང་ཞིག་བརྡེག་བྱ་གོས་བྱིན་རླབས་མེད་པ་ལ་བརྡེག་པའོ། །
བརྡེག་བྱའི་མཚན་ཉིད་ནི། གོས་བྱིན་རླབས་མེད་པ་གང་ཞིག་ལྟུང་བ་སྐྱེད་བྱེད་ཀྱི་ཞག་
ལོན་པའི་ཆོས་འདྲེས་པར་བྱ་བའོ། །གཉིས་པ་ལྷུང་བཟེད་ཀྱི་ཞག་ཤན་ཁྱད་པར་ཅན་མ་
 

ཡིན་པའི་མཚན་ཉིད་ལ་གཉིས་ལས། རྡེག་བྱེད་ཀྱི་མཚན་ཉིད་ནི། ལྟུང་བ་སྐྱེད་བྱེད་ཀྱི་ཞག་
ལོན་པའི་ཆོས་གཞན་ལ་འདྲེས་པར་བྱེད་པ་པོ་གང་ཞིག །བརྡེག་བྱ་ལྷུང་བཟེད་བྱིན་རླབས་
མེད་པ་ལ་བརྡེག་པའོ། །བརྡེག་བྱའི་མཚན་ཉིད་ནི། ལྷུང་བཟེད་བྱིན་རླབས་མེད་པ་གང་
ཞིག །ལྟུང་བ་སྐྱེད་བྱེད་ཀྱི་ཞག་ལོན་པའི་ཆོས་འདྲེས་པར་བྱ་བའོ། །
གཉིས་པ་ཞག་ཤན་ཁྱད་པར་ཅན་གྱི་མཚན་ཉིད་ལ་གསུམ་ལས། དང་པོ་གོས་ཀྱི་
ཞག་ཤན་ཁྱད་པར་ཅན་གྱི་མཚན་ཉིད་འཆད་དོ། །དེ་ལ་གཉིས་ལས། རྡེག་བྱེད་ཀྱི་མཚན་
ཉིད་ནི། ལྟུང་བ་སྐྱེད་བྱེད་ཀྱི་ཞག་ལོན་པའི་ཆོས་གཞན་ལ་འདྲེས་པར་བྱེད་པ་པོ་གང་ཞིག །
བརྡེག་བྱ་གོས་བྱིན་རླབས་དང་ལྡན་པ་ལ་བརྡེག་པའོ། །བརྡེག་བྱའི་མཚན་ཉིད་ནི། གོས་
བྱིན་རླབས་དང་ལྡན་པ་གང་ཞིག །ལྟུང་བ་སྐྱེད་བྱེད་ཀྱི་ཞག་ལོན་པའི་ཆོས་འདྲེས་པར་བྱ་
བའོ། ། །
གཉིས་པ་ལྷུང་བཟེད་ཀྱི་ཞག་ཤན་ཁྱད་པར་ཅན་གྱི་མཚན་ཉིད་ལ་གཉིས་ལས།
རྡེག་བྱེད་ཀྱི་མཚན་ཉིད་ནི་ལྟུང་བ་སྐྱེད་བྱེད་ཀྱི་ཞག་ལོན་པའི་ཆོས་གཞན་ལ་འདྲེས་པར་
བྱེད་པ་པོ་གང་ཞིག །བརྡེག་བྱ་ལྷུང་བཟེད་བྱིན་རླབས་དང་ལྡན་པ་ལ་བརྡེག་པའོ། །བརྡེག་
བྱའི་མཚན་ཉིད་ནི། ལྷུང་བཟེད་བྱིན་རླབས་དང་ལྡན་པ་གང་ཞིག །ལྟུང་བ་སྐྱེད་བྱེད་ཀྱི་
ཞག་ལོན་པའི་ཆོས་འདྲེས་པར་བྱ་བའོ། །
བ་བར་བྱ་བའ། །
གསུམ་པ་སྨན་ཞག་བདུན་པའི་ཞག་ཤན་ཁྱད་པར་ཅན་གྱི་མཚན་ཉིད་ལ་གཉིས་
ལས། རྡེག་བྱེད་ཀྱི་མཚན་ཉིད་ནི། ལྟུང་བ་སྐྱེད་བྱེད་ཀྱི་ཞག་ལོན་པའི་ཆོས་གཞན་ལ་
འདྲེས་པར་བྱེད་པ་གང་ཞིག །བརྡེག་བྱ་སྨན་ཞག་བདུན་པ་བྱིན་རླབས་དང་ལྡན་པ་ལ་
བརྡེག་པའོ། །བརྡེག་བྱའི་མཚན་ཉིད་ནི། སྨན་ཞག་བདུན་པ་བྱིན་རླབས་དང་ལྡན་པ་གང་
ཞིག །ལྟུང་བ་སྐྱེད་བྱེད་ཀྱི་ཞག་ལོན་པའི་ཆོས་འདྲེས་པར་བྱ་བའོ། །ཞར་ལ་དགེ་སློང་གིས་
གོས་གསར་དུ་རྙེད་པ་བྱིན་གྱིས་མ་བརླབས་པར་རང་གི་སྔ་ནས་ཡོད་པའི་ཆོས་གོས་ཀྱི་བྱིན་
 

རླབས་བྱུང་ན། དེ་ལ་ཤན་འབྱུང་ངམ་མི་འབྱུང་ཞེ་ན། ཁ་ཅིག་ན་རེ་ཤན་འབྱུང་སྟེ། གཞན་
ལས་བྱུང་བའི་གོས་དང་རྒྱུ་མཚན་མཚུངས་པའི་ཕྱིར་རོ་ཞེས་ཟེར་རོ། །དེ་ནི་གཞུང་དང་མི་
མཐུན་ཏེ། ཊཱིཀ་ལས། འདིར་གཞན་ལ་བྱུང་བའི་གོས་ཕྱིས་རྙེད་པ་བྱིན་གྱིས་བརླབས་པ་
དང་འབྲེལ་པ་དེ་ལ་སྔ་མ་ཤོས་ཀྱི་ཤན་གྱིས་ལྟུང་བ་འདི་རྣམ་པར་བཞག་གི་ཕྱི་མཤོས་དེ་
བདག་ཉིད་ལས་བྱུང་བ་ཡིན་ན་དེ་ལ་ལྟུང་བ་འདི་མེད་དོ་ཞེས་གསུངས་པ་དང་འགལ་ལོ། །
གཞན་ཡང་དེ་ལྟར་ན་སྔ་ནས་ཡོད་པའི་ཆོས་གོས་ལ་གསར་དུ་རྙེད་པས་ཤན་བརྡེག་པའི་
ཕྱིར། སྔར་རྙེད་ལ་ཕྱིས་རྙེད་ཀྱི་ཤན་བརྡེག་པར་ཐལ་བ་ལས། འདོད་ན་ཊིཀ་ལས། སྔ་མའི་
ཤན་གྱི་དབང་གིས་ནི་ཕྱི་མ་ཤན་འདྲེས་པར་འགྱུར་གྱི། ཕྱི་མའི་ཤན་གྱི་དབང་གིས་ནི་སྔ་མ་
ལ་ཤན་འདྲེས་པར་མི་འགྱུར་བར་ཤེས་པར་བྱའོ་ཞེས་གསུངས་པ་དང་འགལ་ལོ། །རྒྱུ་
མཚན་མཚུངས་པའི་ཕྱིར་ཞེས་པའང་མ་གྲུབ་སྟེ། གཞན་ལས་གསར་དུ་བྱུང་བ་དེ་དང་རང་
གི་སྔ་ནས་ཡོད་པ་སྟེ་གོས་དེ་གཉིས་ཕྱིས་རྙེད་ཡིན་མིན་གྱི་ཁྱད་པར་ཡོད་པའི་ཕྱིར་རོ། །
དེས་ན་དེ་ལ་ཤན་མི་འབྱུང་བར་ཊི་ཀ་ལས་གསལ་ལོ། །
གཉིས་པ་སྤང་ཤན་གྱི་མཚན་ཉིད་ལ་གཉིས་ཏེ། རྡེག་བྱེད་ཀྱི་མཚན་ཉིད་དང་།
བརྡེག་བྱའི་མཚན་ཉིད་དོ། །དང་པོ་ནི། ཁ་ཅིག་ན་རེ། སྤང་བའི་ལྟུང་བྱེད་ཀྱི་དངོས་གཞི་
ཡིན། བདག་གི་རྒྱུད་དང་འབྲེལ་བར་ཡོད། ངོ་བོ་ཤེས་ཤིང་དྲན་པར་ནུས་པའོ་ཞེས་ཟེར་རོ། །
དེ་ལྟར་ན་གང་ཟག་ཁྱད་པར་ཅན་གྱི་སྤང་ལྟུང་ལ་ཡང་མཚན་ཉིད་ཞུགས་པའི་ཕྱིར། སྤང་
ཤན་རྡེག་བྱེད་ཡིན་པར་ཐལ་བ་ལས། སྤང་མི་དགོས་པར་བཤད་པ་སྔར་དྲངས་པ་དང་
འགལ་ཞིང་། དེའི་ལྷག་མ་ཕྱིར་འཆོས་པ་ལ་སྤོ་མགུ་དབྱུང་བ་མི་དགོས་པའི་གནད་དང་
ཡང་འགལ་ལོ། །འོ་ན་གང་ཞེ་ན་སྤང་བའི་ལྟུང་བྱེད་དངོས་གཞི་ཡིན། སྤང་ལྟུང་ཕྱིར་
བཅོས་འཆགས་རུང་གི་གང་ཟག་ཁྱད་པར་ཅན་མ་ཡིན་པ་བདག་གི་རྒྱུད་དང་འབྲེལ་པར་
ཡོད། ངོ་བོ་ཤེས་ཤིང་དྲན་པར་ནུས་པའོ། །འོ་ན་སྤང་ལྟུང་མ་ཡིན་པ་ལ་སྤང་ལྟུང་དུ་འཁྲུལ་
 

བའི་ཚེ་ན། སྤང་མི་དགོས་པར་ཐལ། སྤང་ཤན་རྡེག་བྱེད་ཀྱི་མཚན་ཉིད་མ་ཚང་བའི་ཕྱིར།
འདོད་ན་མདོ་ཉིད་ལས། ལྟུང་བ་བྱུང་བ་ལ་ནི་འདུ་ཤེས་ཇི་ལྟ་བ་བཞིན་དུ་བསྒྲུབ་པར་བྱའོ་
ཞེས་བཤད་པ་དང་འགལ་ཞེ་ན། སྤྱིར་ན་སྤང་དགོས་པ་རྣམ་པ་གསུམ་ཡོད་དེ། སྤང་ལྟུང་
བྱུང་བ་རང་སྟོབས་ཀྱིས་སྤོང་བ་དང་། སྤང་ཤན་བརྡེག་པའི་ཤན་སྟོབས་ཀྱིས་སྤང་བ་དང་།
སྤང་ལྟུང་དུ་འདུ་ཤེས་འཁྲུལ་སྟོབས་ཀྱིས་སྤང་བའོ། །སྤང་བ་དང་པོ་གཉིས་ནི་འདིར་མི་
དགོས་པར་འདོད་ཅིང་། སྤང་བ་གསུམ་པའི་སྐབས་སུ་ཁྱབ་པ་མ་གྲུབ་པའོ། །
གཉིས་པ་བརྡེག་བྱའི་མཚན་ཉིད་ནི། སྤང་ལྟུང་བྱུང་བའི་ཕྱི་ནས་རྙེད་ཅིང་དེ་ལྟར་
སྤང་བར་འོས་པའོ། །དེའི་ཟུར་སྔ་མས་ནི་སྤང་ལྟུང་བྱུང་བ་རང་སྟོབས་དང་སྤང་ལྟུང་དུ་
འཁྲུལ་བའི་སྟོབས་ཀྱིས་སྤང་བར་འོས་པ་གཉིས་སེལ་ལོ། །ཟུར་ཕྱི་མས་ནི་ཚད་དུ་མ་ཆོག་
པ་དང་། མི་རུང་བ་དང་གཞན་དབང་བར་གྱུར་པ་ལ་སོགས་པ་སྤང་མི་དགོས་པ་ཐམས་ཅད་
སེལ་ཏེ། རྣམ་འབྱེད་ལས། སྤང་བ་རྣམས་ཀྱི་གོས་ཀྱི་མཐའ་ལ་ནི་ཁྲུ་གང་ཁོ་ར་ཁོར་ཡུག་
གོ་ཞེས་པ་དང་། རྣམ་འབྱེད་འགྲེལ་ལས། ཡོ་བྱད་རུང་བ་བདག་གིར་བྱས་པ་དག་སྤང་
ཞེས་བཤད་དོ། ། །
བཞི་པ་ཤན་བརྡེག་པའི་དུས་ལ་གཉིས་ལས། དང་པོ་ཞག་ཤན་བརྡེག་པའི་དུས་ནི།
རང་རང་གི་ཞག་གྲངས་ཐ་མའི་མཚན་མོ་མཐའི་སྐད་ཅིག་ལ་བརྡེག་སྟེ། ཊཱིཀ་ལས། ཞག་
བཅུ་པའི་སྤང་བ་ལ་ཐུག་པ་ན་དེའི་ཤུགས་ཀྱིས་གཞན་ལ་བྱུང་བའི་གོས་ཕྱིས་རྙེད་པ་དེ་ཡང་
འཆང་བའི་སྤང་བར་འགྱུར་རོ་ཞེས་བཤད་དོ། །དེས་ན་ཤན་བརྡེག་པས་ནི་སྤང་བར་འགྱུར་
བ་ཡིན་གྱི་སྤང་བར་གྱུར་པ་ནི་མ་ཡིན་ཏེ། དེ་ཡང་ཤན་བརྡེག་པས་ནི་ཞག་མ་ལོན་པ་ལོན་
པར་བྱས་ཏེ་ཤན་གྱི་ལྟུང་བའི་རྒྱུ་ཚང་བར་བྱས་པ་ཡིན་ལ། ཤན་བརྡེག་པའི་སྐད་ཅིག་གཉིས་
པ་ལ་ཤན་གྱི་ལྟུང་བ་དངོས་སུ་སྐྱེའོ། །འདིར་ཁ་ཅིག་ན་རེ། གོས་ཕྱི་མ་རྙེད་པའི་དུས་ཉིད་དུ་
ཤན་བརྡེག་སྟེ། དེ་ཡང་གོས་སྔ་མ་རྙེད་ནས་ཞག་ལྔ་ལོན་པ་ན་གོས་ཕྱི་མ་རྙེད་མ་ཐག་པའི་
 

 དུས་དེ་ཉིད་དུ་ཞག་ཤན་བརྡེགས་ཏེ་ཞག་ལྔ་ལྔ་མཉམ་པར་བྱས་ནས་ཤན་བརྡེགས་པ་དེ་ཚུན་
ཆད་ནས་རང་སྟོབས་ཀྱིས་ཞག་རེ་རེ་ཞིང་བགྲངས་པས་ཞག་བཅུ་འདས་ནས་འཆང་བའི་
ལྟུང་བར་འགྱུར་ཏེ། འདི་ལ་གཞན་ཡོད་ན་བྱིན་གྱིས་མ་བརླབས་པ་དེའི་ཤན་ཚུན་ཆད་ནས་
སོ་ཞེས་གསུངས་ཤིང་། དེའི་ཊིཀ་ལས། གོས་རྙེད་པ་དེ་བྱིན་གྱིས་མ་བརླབས་པའི་ཤན་
ཞག་ཏུ་ཡོད་པ་ཚུན་ཆད་ནས་བགྲངས་ཏེ། ཞག་བཅུ་འདས་པའི་སྤང་བ་ཞེས་བཤད་པས་
ཤེས་སོ་ཞེས་ཟེར་རོ། །འོན་ཀྱང་ཤན་ཚུན་ཆད་ནས་སོ་ཞེས་པ་ནི་ཤན་འདྲེས་པར་འགྱུར་
བའི་ཞག་ཏུ་ཡོད་པ་ཚུན་ཆད་ནས་བགྲངས་ཏེ་ཞག་བཅུ་འདས་པའི་སྤང་བ་ཞེས་བསྟན་པ་
ཡིན་གྱི། ཤན་འདྲེས་ཟིན་པའི་ཞག་ཏུ་ཡོད་པ་ཚུན་ཆད་ནས་བགྲངས་ཏེ་ཞེས་བསྟན་པ་མ་
ཡིན་ཏེ། གཞན་དུ་ན་ཊིཀ་ཉིད་ལས། ཕྱིས་རྙེད་པ་དེ་ཡང་ཤན་འདྲེས་པར་འགྱུར་བར་བྱ་
བའི་ཕྱིར་ཞེས་གསུངས་པ་དང་འགལ་ལོ། །གཞན་ཡང་ཁྱེད་ལྟར་ན། གོས་ཕྱི་མ་ཤོས་རྙེད་
མ་ཐག་པ་ན་ཞག་ཤན་བརྡེགས་ཟིན་པའི་ཕྱིར། མཐར་ཐུག་གི་སྔ་རོལ་དུ་སྔ་མ་ཤོས་བརླག་
སྟེ་མེད་པར་གྱུར་ན་ཡང་ཤན་ལྟུང་འབྱུང་རུང་དུ་ཐལ་བ་ལས་འདོད་ན་མདོ་ལས། དེ་ཡོད་
ན་དངོས་པོ་དེ་ལྟ་བུ་གཞན་ལ་ཡང་འབྱུང་བ་ཉིད་དོ་ཞེས་ཤན་རྡེག་བྱེད་ཡོད་པ་དེ་ཤན་གྱི་
ལྟུང་བ་འབྱུང་བའི་ཡན་ལག་ཏུ་དགོས་པར་བཤད་པ་དང་འགལ་ལོ། །གཉིས་པ་སྤང་ཤན་
བརྡེག་པའི་དུས་ནི། བརྡེག་བྱ་རྙེད་པའི་དུས་ཉིད་ནས་སྤང་དགོས་པ་ཉིད་དུ་བརྡེག་གོ། །
ལྔ་པ་ཤན་གྱི་ངོ་བོ་ལ་གཉིས་ལས། ཞག་ཤན་གྱི་ངོ་བོ་ནི། བརྡེག་བྱའི་གཞི་ལས་
ལྟུང་བར་འགྱུར་ལ། སྤང་དགོས་པར་འགྱུར་བའོ། །སྤང་ཤན་གྱི་ངོ་བོ་ནི་བརྡེག་བྱའི་གཞི་
ལས་ལྟུང་བར་ནི་མི་འགྱུར་ལ། སྤང་དགོས་པ་ཙམ་དུ་འགྱུར་བ་སྟེ། ཊིཀ་ལས། གང་ལ་
སྤང་བའི་ལྟུང་བྱེད་ཡོད་པའི་དགེ་སློང་དེས་གལ་ཏེ་ཕྱིས་རིགས་མཐུན་པའམ། རིགས་མི་
མཐུན་པའི་ཡོ་བྱད་ཙམ་རྙེད་ན་བཤགས་པའི་དུས་ན་དེ་ཡང་སྤང་བར་བྱའོ། །དེའི་ལྟུང་བ་
ནི་བཤགས་པར་བྱ་མི་དགོས་ཏེ་དེའི་གཞི་ལས་ལྟུང་བ་ཡང་མ་བྱུང་བའི་ཕྱིར་རོ་ཞེས་བཤད་
 

དོ༑ །དྲུག་པ་ཤན་གྱི་སྒྲ་བཤད་པ་ནི། གཞན་གྱི་ཉེས་པ་གཞན་ལ་གོས་པའི་ཚུལ་དུ་བཅས་
པས་ན་ཤན་ཞེས་བྱའོ། །གཉིས་པ་ཡན་ལག་གི་དོན་ནི། བསྔོས་པའི་རྣམ་པར་བརྟགས་པ་
འདི་ལ་དེའི་རྗེས་སུ་ཞུགས་པའི་ཤན་འབྱུང་བ་ཉིད་ཀྱང་ཉམས་པ་ཡིན་ནོ། །ཀྱང་ཞེས་པ་ནི་
རང་སྟོབས་ཀྱིས་ཉམས་པར་མ་ཟད་ཅེས་བསྟན་ཏོ། །ཞག་ཚོགས་པའི་བར་སྐབས་སུ་སྨྱོ་བ་
ལ་སོགས་པ་ཤེས་པ་རང་བཞིན་དུ་གནས་པ་ལས་ཉམས་ན་ཡང་ངོ་སྟེ་རྗེས་སུ་ཞུགས་པ་
ཉིད་ཀྱང་ཉམས་པ་ཉིད་ཡིན་ནོ་ཞེས་སྔ་མར་སྦྱར་ཏེ། རང་སྟོབས་ཀྱི་ལྟུང་བ་འབྱུང་བ་ཉམས་
པར་མ་ཟད་ཀྱི། གཞན་ལ་ཤན་འབྱུང་བ་ཡང་ཉམས་པ་ཡིན་ཞེས་བསྟན་ཏོ། །དེ་ཡང་ཞུ་བ་
ལས། དགེ་སློང་གིས་ཆོས་གོས་རྙེད་ནས་དགུང་ལྔ་ལགས་ནས་སེམས་རྣམ་པར་འཁྲུགས་
པར་གྱུར་ན་དེའི་དགུང་སླད་མ་བཅུ་པོ་གང་ཚུན་ཆད་ནས་བགྲང་བར་བགྱི། ཉེ་བ་འཁོར་
རང་གི་སེམས་ཕྱིར་རྙེད་པ་ནས་སོ་ཞེས་གསུངས་པས། ཤན་མི་འབྱུང་བ་ནི་དེའི་གནད་
ཀྱིས་སྦྱར་བ་སྟེ། ཊཱིཀ་ལས། ཞག་ལྔ་པོ་སྔ་མ་དག་མི་བགྲང་བ་ལས་རྗེས་སུ་ཞུགས་པའི་
རྒྱུན་འབྲེལ་པ་ཡང་ཉམས་པར་མེད་ན་ཞེས་བཤད་དོ། །
དེ་ཡང་ཡུད་ཙམ་ཞིག་སྨོས་པར་གྱུར་ན་ཡང་རང་སྟོབས་དང་ཤན་འབྱུང་བ་ལས་
ཉམས་པ་ཡིན་ཏེ། བཅས་པའི་རྟེན་མ་ཡིན་པར་གྱུར་པའི་ཕྱིར་རོ། །དེ་ཡང་སྨོས་པ་ལ་
སོགས་པ་རང་བཞིན་མི་གནས་པ་གཙོ་བོར་གྱུར་པ་དག་གིས་ཉམས་པ་ཡིན་གྱི། རང་
བཞིན་མི་གནས་པ་གཙོ་བོ་མ་ཡིན་པ། གཉིད་ལོག་པ་ལ་སོགས་པ་དག་གིས་ནི་མ་ཉམས་
སོ༑ ༑གོས་སམ་ལྷུང་བཟེད་སྔར་རྙེད་པ་བྱིན་གྱིས་མི་བརླབས་པ་དེ་ཡོད་ན་ཕྱིས་རྙེད་པའི་
དངོས་པོ་བཅས་པ་རིགས་མཐུན་དེ་ལྟ་བུ་གཞན་ལ་ཡང་ཤན་གྱི་ལྟུང་བ་ཉིད་འབྱུང་བ་ཉིད་
དོ༑ ༑དེ་ལྟ་བུ་ཞེས་པ་ནི་དེ་དང་འདྲ་བ་སྟེ་བཅས་པར་རིགས་མཐུན་པའོ། །འདིས་ནི་འཆང་
བ་དང་ཟླ་འཇོག་ལྟ་བུ་བཅས་པ་རིགས་མི་མཐུན་ལ་ཕན་ཚུན་ཤན་མི་འབྱུང་བར་བསྟན་ཏོ། །
འབྲུ་མར་ལ་སོགས་པ་ཞག་བདུན་པ་ཉིད་དུ་བྱིན་གྱིས་བརླབས་པ་ལ་ནི་གཞི་རིགས་མཐུན་
 

པ་ལ་ཤན་འབྱུང་བ་ཉིད་དོ་ཞེས་སྔ་མར་སྦྱར་བའོ། །དེས་ན་གཞི་རིགས་མི་མཐུན་པ་ལ་ནི་
ཤན་མི་འབྱུང་ངོ༌། །དེ་ཡང་ཊིཀ་ལས། འབྲུ་མར་དུ་གཏོགས་པའི་ནི་འབྲུ་མར་ཕྱིས་རྙེད་པ་
ལ་འབྱུང་བ་ཉིད་ཡིན་གྱི་མར་ལ་སོགས་པ་དག་ལ་མི་འབྱུང་བ་ལྟ་བུའོ་ཞེས་སོ། །འོ་ན་སྨན་
ཞག་བདུན་པ་བྱིན་གྱིས་བརླབས་པ་དང་མ་བརླབས་པ་གཉིས་ཕན་ཚུན་ཞག་ཤན་བརྡེག་
གམ་མི་བརྡེག་ཅེ་ན། མི་བརྡེག་སྟེ། དེ་གཉིས་ནི་ཆོ་གའི་སྒོ་ནས་གཞི་རིགས་མི་མཐུན་པའི་
ཕྱིར་ཏེ། དེ་ཡང་རྐྱེན་དབང་གིས་བྱིན་གྱིས་བརླབས་པའི་གཞི་ཡིན་པ་དང་། མ་ཡིན་པའི་
ཁྱད་པར་གྱིས་སོ། །འདིར་ཁ་ཅིག་ན་རེ། སྨན་ཞག་བདུན་པའི་ཤན་ནི་བྱིན་གྱིས་བརླབས་
པས་མ་བརླབས་པ་ལ་བརྡེག་པ་ཡིན་ཏེ། ཤན་རྡེག་བྱེད་ཞག་བདུན་འདས་པ་ན་བྱིན་གྱིས་
རློབ་པའི་འཕེན་པ་ཟད་པས། བྱིན་རླབས་ཞིག་པའི་ཕྱིར་རོ་ཞེས་ཟེར་རོ། །དེ་ནི་མ་ཡིན་ཏེ།
ཞག་ཤན་བརྡེག་པའི་དུས་ནི་ཞག་བདུན་པའི་མཐའི་སྐད་ཅིག་ཡིན་ལ་དེ་ནི་བྱིན་གྱིས་
བརླབས་པའི་དུས་ཀྱི་མཐའ་ཡིན་གྱི། བྱིན་རླབས་ཞིག་པའི་དུས་མ་ཡིན་ཏེ། མདོ་ཉིད་
ལས། རང་གི་དུས་ཀྱི་མཐའི་བར་དུ་བྱིན་གྱིས་བརླབ་པར་བྱའོ་ཞེས་གསུངས་པས་སོ། །
སྤང་ཤན་ནི་སྤང་ལྟུང་དངོས་གཞིའི་ལྟུང་བ་དེ་ཡོད་ན། རིགས་མཐུན་པའམ་རིགས་མི་
མཐུན་པའི་ཡོ་བྱད་ཙམ་ཕྱིས་རྙེད་ཅིང་བདག་གིར་བྱས་པ་ལ་སྤང་བར་བྱ་དགོས་པ་ཉིད་དོ། །
ཙམ་ཞེས་པ་ནི་ཊིཀ་ལས། རིགས་མཐུན་པའམ་རིགས་མི་མཐུན་པའི་ཡོ་བྱད་ཙམ་ཞེས་
གསུངས་སོ། །ཙམ་ཞེས་པ་འདི་ལ་འགྲེལ་ཆུང་ལས་སྐུད་པ་ཙམ་ཡན་ཆད་ཀྱང་སྤང་དགོས་
སོ་ཞེས་སོ། །དེ་ནི་མ་ཡིན་ཏེ། རྣམ་འབྱེད་ལས། སྤང་བ་རྣམས་ཀྱི་གོས་ཐ་མ་ནི་ཁྲུ་གང་ཁོ་
ར་ཁོར་ཡུག་གོ་ཞེས་གསུངས་པ་དང་། ཊཱིཀ་ལས། ཁྲུ་གང་ཁོར་ཡུག་པས་ཆུང་བས་ནི་སྤང་
བར་འོས་པ་མ་ཡིན་པའི་ཕྱིར་རོ་ཞེས་བཤད་པ་དང་འགལ་ལོ། །བཞི་པ་ཕྱིར་བཅོས་དང་
འབྲེལ་བའི་ཐུན་མོང་ལ་གཉིས་ལས་སྤྱི་དོན་ཏོ། །དེ་ལ་གཉིས་ལས་དགོས་པའི་དོན་ནི་
སྤང་སྟེ་ཕྱིར་བཅོས་པས་ལྟུང་བ་དག་པར་འགྱུར་བའོ། །
 

བསྡུས་པའི་དོན་ལ་ལྔ་སྟེ། ཡུལ་གང་ལ་སྤང་བ་དང་། རྟེན་གང་གིས་སྤང་བ་དང་།
དངོས་པོ་གང་སྤང་བ་དང་། གནས་གང་དུ་སྤང་བ་དང་། ཡུན་ཇི་སྲིད་དུ་སྤང་བའོ། །དང་པོ་
ནི༑ དགེ་འདུན་ལ་སྤང་བ་དང་། གང་ཟག་ལ་སྤང་བ་གཉིས་ལས། ལྷུང་བཟེད་ལྷག་པ་
བཙལ་བ་ནི་དགེ་འདུན་ལ་སྤང་སྟེ། མདོ་ཉིད་ལས། འདི་ནི་དགེ་འདུན་ལ་སྤང་ངོ་ཞེས་
གསུངས་སོ། །དེ་ལས་གཞན་པ་ཐམས་ཅད་ནི་དགེ་སློང་གང་ཟག་ལ་སྤང་སྟེ། མདོ་ཉིད་
ལས། དགེ་སློང་ལ་སྤང་བར་བྱའོ་ཞེས་གསུངས་ཤིང་། ཊིཀ་ལས། དགེ་འདུན་ལ་སྤང་མི་
སྤང་ལ་བསྙེན་པར་མ་རྫོགས་པ་ལ་ཡང་མི་སྤང་ངོ་ཞེས་བཤད་དོ། ། །
འོ་ན་བསྡུས་པ་ལས། གསེར་ལ་སོགས་པ་དང་། ཞག་བདུན་པ་ནི་བསྙེན་པར་མ་
རྫོགས་པ་ལ་སྤང་ངོ་ཞེས་བཤད་པ་དང་འགལ་ལོ་ཞེ་ན། དེ་ནི་གསེར་ལ་སོགས་པ་རིན་པོ་
ཆེ་དང་ཞག་བདུན་པ་གསོག་འཇོག་ཏུ་གྱུར་པ་ནི་དགེ་སློང་རྣམས་ལ་མི་རུང་བའི་དངོས་པོ་
ཡིན་པས། བསྙེན་པར་མ་རྫོགས་པ་ལ་བཅད་པའམ་སྦྱིན་པར་དགོངས་པ་ཡིན་གྱི། ཕྱིར་
བཅོས་པའི་ཆེད་དུ་སྤང་བ་ནི་མ་ཡིན་ཏེ། ཊིཀ་ལས། བསྙེན་པར་མ་རྫོགས་པ་ལ་ཡང་མི་
སྤང་ངོ་ཞེས་བཤད་ཅིང་གཞན་དུ་ན་བདག་ཉིད་ཀྱི་གནས་ངན་ལེན་བརྗོད་པའི་ཉེས་བྱས་
སུ་འགྱུར་བའི་ཕྱིར་རོ། །དགེ་སློང་གང་ཟག་དེ་ཡང་ཆོས་བརྒྱད་ལྡན་ལ་སྤང་སྟེ། དེ་ཡང་ཆོ་
ག་རྣམ་གཞག་གི་དགེ་སློང་ཆོས་དྲུག་ལྡན་སྔར་བཤད་པའི་སྟེང་དུ་ལྟུང་བ་མིང་རིགས་
མཐུན་པ་མ་བྱུང་བ་སྟེ། འདུལ་བ་ཀུན་ལས་བཏུས་ལས་ལྟུང་བ་མིང་རིགས་མི་མཐུན་པ་
གཅིག་ལ་སྤང་སྟེ་བཞག་པར་བྱ་སྟེ་ཞེས་གསུངས་སོ། །སྤངས་པ་དང་མ་སྤངས་པའི་བྱེ་བྲག་
ཤེས་པ་སྟེ། མདོ་འདི་ཉིད་ལས། མི་གསལ་བ་ཡང་མི་བྱའོ་ཞེས་སོ། །དེ་ལ་སྤངས་ནའང་
སྤང་བ་ཙམ་དུ་ནི་འགྱུར་རོ། །གཉིས་པ་ནི། རྟེན་ཆོས་ལྔ་ལྡན་གྱིས་སྤངས་ཏེ། བསྙེན་
རྫོགས་ཀྱི་སྡོམ་པ་གསོར་རུང་ཕན་ཆད་དང་ལྡན་པ་དང་། གནས་ནས་མ་ཕྱུང་བ་དང་།
ཤེས་པ་རང་བཞིན་དུ་གནས་པ་དང་། ལུས་ཐ་མལ་པར་གནས་པ་དང་། གང་ཟག་ཁྱད་པར་
 

ཅན་མ་ཡིན་པ་སྟེ་གཞན་ནི་སྔར་བསྟན་ལ། ཐ་མ་ནི་གང་ཟག་ཁྱད་པར་ཅན་ཡིན་ན་སྤང་མི་
དགོས་པའི་ཕྱིར་རོ། །གསུམ་པ་ནི། སྤང་ལྟུང་བྱུང་བའི་གཞིའི་དངོས་པོའམ་སྤང་ཤན་
བརྡེགས་པ་ཡིན་པ་དང་། ད་ལྟ་སྤང་བར་འོས་པའོ། །གལ་ཏེ་སྤང་ལྟུང་བྱུང་བའི་གཞིའི་
དངོས་པོ་སྤང་དགོས་ན། སྲ་བརྐྱང་འབྱིན་པའི་སྤང་ལྟུང་གི་ཊིཀ་ལས། སྲ་བརྐྱང་གི་རྙེད་པ་
དེ་ཡང་བགོས་པ་ལ་ནི་སྤང་བར་བྱ་བ་ཉིད་མེད་དེ། རྙེད་པའི་དངོས་པོ་གང་ཟག་གིར་གྱུར་
པའི་ཕྱིར་ཏེ་དེའི་ཚེ་ན་ནི་ལྟུང་བྱེད་འབའ་ཞིག་བཤགས་པར་བྱའོ་ཞེས་སྤང་ལྟུང་བྱུང་བའི་
གཞིའི་དངོས་པོ་དེ་སྤང་མི་དགོས་པར་བཤད་པ་དང་འགལ་ལོ་ཞེ་ན། དེ་ནི་སོ་སོར་བགོས་
པས་ཚད་དང་མི་ལྡན་པར་གྱུར་པ་ལ་དགོངས་སོ་ཞེས་རིགས་སོ། །སྤང་ཤན་བརྡེགས་ན་ནི་
འདི་ཉིད་ལས་ཡོ་བྱད་ཙམ་བདག་གིར་བྱས་པ་ལ་སྤང་བ་ཉིད་དོ་ཞེས་གསུངས་ལ་དེ་ལྟར་
སྤང་བར་འོས་པ་ནི། སྔར་སྤང་ཤན་བརྡེག་བྱའི་སྐབས་སུ་སྔར་བཤད་པ་བཞིན་ནོ། །བཞི་
པ་ནི། གནས་ཁང་ཐ་དད་དུ་སྤང་སྟེ། རྣམ་འབྱེད་འགྲེལ་ལས། བྲལ་བར་མ་བྱས་པ་ནི་
གནས་གཞན་དུ་ཞག་ལོན་པར་མ་བྱས་པའོ་ཞེས་གསུངས་པས་ཤེས་སོ། །བླ་གབ་ཐ་དད་
པ་ཙམ་དུ་སྤངས་བ་ཡི་ནི་སྤངས་ཤིང་བྲལ་བ་མ་ཡིན་ཏེ། མདོ་རྩ་བ་ཉིད་ལས་མཛོད་ནི་
ཁོངས་སུ་གཏོགས་པ་ཉིད་དོ་ཞེས་བླ་གབ་ཐ་དད་ཀྱང་གནས་གཅིག་ཏུ་གསུངས་ལ།
གནས་གཅིག་ཏུ་ནི་སྤངས་ཀྱང་བྲལ་བའི་ཐ་སྙད་མེད་པའི་ཕྱིར་རོ། །ལྔ་པ་ནི། གཏན་དུ་
སྤང་བ་དང་། རེ་ཞིག་པའི་སྤང་བ་གཉིས་ལས། ལྷུང་བཟེད་འཆོལ་བའི་ཕྱོགས་གཅིག་དང་
བྱིན་ཕྲོགས་ནི་གཏན་དུ་སྤང་བ་སྟེ། མདོ་འདི་ཉིད་ལས་བཤད་དོ། །དེ་གཉིས་ལས་གཞན་
ནི་རེ་ཞིག་པའི་སྤང་བ་སྟེ། རེ་ཞིག་སྤངས་ཤིང་ཞག་གཅིག་བྲལ་བར་བྱས་པའོ། །དེ་ཡང་
ཊིཀ་ལས། ཕྱིར་བཅོས་པའི་ཕྱིར་བཞག་པ་ཡིན་གྱི་སྦྱིན་པའི་ཕྱིར་བཞག་པ་མ་ཡིན་པའི་
ཕྱིར་རོ་ཞེས་བཤད་ཅིང་། ཊིཀ་ལས། སྤངས་པ་དེ་དང་ཞག་གཅིག་བྲལ་བར་བྱ་ཞེས་
གསུངས་སོ། །
 

གཉིས་པ་ཡན་ལག་གི་དོན་ནི། གོས་ཁྲུ་གང་ཁོར་ཡུག་ལས་ཆུང་བ་ཉིད་ཀྱི་དུམ་བུ་
དེ་ནི་སྤང་དགོས་པ་ཉིད་དུ་མི་འགྱུར་ཏེ་ཊཱིཀ་ལས་སྤང་བར་འོས་པ་མ་ཡིན་པའི་ཕྱིར་རོ་ཞེས་
བཤད་དོ། །དེ་བཞིན་དུ་ཟས་ཁམ་དུ་མ་ལངས་པ་དང་སྣོད་དེ་སྟན་ཕོར་བུ་ལ་སོགས་ཀྱི་བྱ་
བ་མི་འགྲུབ་པ་དང་། རིན་པོ་ཆེ་དང་གོས་ཁྲུ་གང་དུ་མ་ལངས་པའང་སྤང་དགོས་པ་ཉིད་དུ་
མི་འགྱུར་རོ་ཞེས་སྦྱར་རོ། །སྒོ་རིས་སུ་བཅད་པའི་དགེ་འདུན་དང་སྒོ་རིས་སུ་མ་བཅད་པའི་
དགེ་འདུན་གཉིས་ལས་སྒོ་རིས་སུ་མ་བཅད་པའི་དགེ་འདུན་གྱི་དངོས་པོ་ཡང་ངོ་སྟེ་སྤང་
དགོས་པ་ཉིད་དུ་མི་འགྱུར་རོ་ཞེས་སྦྱར་རོ། །དེའི་རྒྱུ་མཚན་ནི་ཊིཀ་ལས་བདག་གིར་བྱ་བ་
མི་འབྱུང་བས་ཞེས་བཤད་དོ། །སྒོ་རིས་སུ་བཅད་པའི་དགེ་འདུན་གྱི་དངོས་པོ་ནི་སྤང་
དགོས་ཏེ། སྲ་བརྐྱང་འབྱིན་པའི་སྤང་ལྟུང་གི་ཊཱིཀ་ལས་སྲ་བརྐྱང་གི་རྙེད་པ་དེ་ཡང་དགེ་
འདུན་ལས་མ་བགོས་པའི་གནས་སྐབས་ཁོ་ན་སྤང་བར་བྱ་བ་ཉིད་ཡིན་ཞེས་བཤད་ཅིང་།
འགྲེལ་ཆུང་ལས་ཀྱང་། ཕྱོགས་བཅུའི་དགེ་འདུན་གྱི་ནི་སྤང་དུ་མི་དབང་ལ། མཚམས་
གཅིག་གི་དགེ་འདུན་གྱི་ནི་སྤང་དགོས་ཞེས་བཤད་དོ། །
འོ་ན་དགེ་འདུན་དབང་བའི་དངོས་པོ་ལས་འཆང་འཇོག་གི་ཉེས་པ་འབྱུང་ངམ་མི་
འབྱུང་ཞེ་ན་སྒོ་རིས་སུ་བཅད་པའི་དགེ་འདུན་དབང་བའི་དངོས་པོ་ལས་ནི་འཆང་འཇོག་གི་
ཉེས་པ་འབྱུང་ལ། སྒོ་རིས་སུ་མ་བཅད་པའི་ཕྱོགས་བཞི་པའི་དགེ་འདུན་དབང་བའི་དངོས་
པོ་ལས་ནི་འཆང་འཇོག་གི་ཉེས་པ་མི་འབྱུང་སྟེ། ཊཱིཀ་ལས། དགེ་འདུན་མངའ་བའི་དངོས་
པོ་ནི་རྣམ་པ་གཉིས་ཏེ། དགེ་འདུན་མངའ་བ་གང་ཟག་གི་བདག་ཉིད་དུ་རིས་སུ་བཅད་པ་
དང་། དགེ་འདུན་མངའ་པའི་རིས་སུ་མ་བཅད་པའོ། །དགེ་འདུན་མངའ་བ་གང་ཟག་གི་
བདག་ཉིད་ཀྱི་རིས་སུ་བཅད་པའི་དངོས་པོ་ལ་ནི་འཆང་བ་དང་འབྲལ་བ་དང་འཇོག་པའི་
རྒྱུས་སྤང་བའི་ལྟུང་བྱེད་དག་འབྱུང་སྟེ། དེ་ལ་ཐམས་ཅད་གང་ཟག་གི་དང་འདྲ་བར་བདག་
གིར་བྱ་བ་འབྱུང་བའི་ཕྱིར་རོ། །དགེ་འདུན་མངའ་བས་རིས་སུ་མ་བཅད་པ་ལ་ནི་གང་ཟག་
 

གི་དང་འདྲ་བར་བདག་གིར་བྱ་བར་མི་འབྱུང་བས་དེ་ལ་ནི་སྔར་སྟོན་པ་ཐམས་ཅད་མི་འབྱུང་
ངོ་ཞེས་བཤད་དོ། །ཁ་ཅིག་ན་རེ། ཊཱིཀ་ལས། དགེ་འདུན་མངའ་བ་གང་ཟག་གི་བདག་
ཉིད་དུ་རིས་སུ་བཅད་པ་ཞེས་གསུངས་པ་དེ་ནི་གང་ཟག་སོ་སོར་བགོས་པ་ལ་དགོངས་པ་
ཡིན་གྱི་སྒོ་རིས་སུ་བཅད་པའི་དགེ་འདུན་ལ་འཆང་འཇོག་གི་ཉེས་པ་མི་འབྱུང་སྟེ། དགེ་
འདུན་ལ་འཆང་འཇོག་གི་ཉེས་པ་འབྱུང་ན་འཆང་འཇོག་གི་དགག་བྱ་འདོད་པ་ཆེས་པ་ཡིན་
པའི་ཕྱིར་དགེ་འདུན་ལ་འདོད་ཆེན་གྱི་དགག་བྱ་ཡོད་པར་ཐལ་བར་འགྱུར་ལ། འདོད་ན་
དགེ་འདུན་ལ་འདོད་ཆེན་གྱི་དགག་བྱ་མེད་པར་གསུངས་ཏེ། ལུང་ཕྲན་ཚེགས་ལས།
ལོངས་སྤྱོད་དང་ལོངས་སྤྱོད་ཀྱི་མཆོག་དགེ་འདུན་གྱི་ཆེད་དུ་བླང་དུ་རུང་ངོ་ཞེས་གསུངས་
པ་དང་། དཀོན་མཆོག་གི་དོན་དུ་བསྐྱེད་པར་བྱའོ་ཞེས་གསུངས་པ་དང་འགལ་ལོ་ཞེས་
ཟེར་རོ། །དེ་ནི་མ་ཡིན་ཏེ། གང་ཟག་སོ་སོར་དགོས་པ་ཡིན་ན། ཊིཀ་ཉིད་ལས། གང་ཟག་
གི་དང་འདྲ་བར་བདག་གིར་བྱ་བ་འབྱུང་བའི་ཕྱིར་རོ་ཞེས་བཤད་པས། འདྲ་བའི་ཕྱིར་ན་
དངོས་མ་ཡིན་པ་དང་འགལ་ཞིང༌། ཊཱིཀ་ལས། དགེ་འདུན་མངའ་བའི་དངོས་པོ་ནི་རྣམ་པ་
གཉིས་ཏེ་ཞེས་དགེ་འདུན་དབང་བར་གསུངས་པ་དང་ཡང་འགལ་ལོ། །འཆང་འཇོག་གི་
དགག་བྱ་འདོད་ཆེན་ཡིན་ཡང་དགེ་འདུན་ལ་འདོད་ཆེན་གྱི་དགག་བྱ་ཡོད་པར་ཐལ་བར་
མི་འགྱུར་ཏེ། ལྟུང་བ་བསྐྱེད་པ་ལ་བྱ་བ་དེ་འབྲེལ་གྱི་དགག་བྱ་ཡོད་པས་མ་ཁྱབ་པའི་ཕྱིར་
མི་དགའ་བའི་བསམ་པ་མ་སྐྱེས་ཀྱང་ངོ་ཞེས་གསུངས་པས་འགྲུབ་བོ། །སྤང་བར་བྱ་བ་འདི་
ལ་དངོས་པོ་དེ་ཚིག་གམ་གཏོང་བས་གང་ཟག་དེ་ལ་མེད་པ་དེ་ཉིད་སྤང་བའི་གཙོ་བོའོ། །
ཞག་འདས་པ་ལ་བལྟོས་ནི་མི་དགོས་ཏེ། བརླག་པར་ཤེས་པ་ཙམ་གྱིས་ཐམས་ཅད་དུ་
བདག་གིར་བྱས་པ་དང་བྲལ་བའི་ཕྱིར་རོ་ཞེས་གསུངས་སོ། །
འོན་ཀྱང་འདུལ་བ་ཀུན་ལས་བཏུས་ལས་ཕྱིར་སྦྱིན་པ་འདི་ནི་སྤང་ཞིང་བྲལ་བར་བྱ་
བའི་ཆོ་ག་ཡིན་ལ་དེའི་འོག་ཏུ་ཞག་གཅིག་ལ་སོགས་པ་ལོན་ན། ལྟུང་བ་དེ་ཕྱིར་བཅོས་
 

པར་བྱའོ་ཞེས་དེ་ཡང་ཞག་འདས་པ་ལ་བལྟོས་པར་བཤད་དོ། །ལྔ་པ་དང་པོ་གསུམ་གྱི་
ཐུན་མོང་ནི་ཆོས་གོས་གསུམ་ཚང་བར་སྲ་བརྐྱང་དུ་བཏིང་བ་ལ་བཏིང་བར་ཤེས་བཞིན་སྲ་
བརྐྱང་གིས་བྱིན་བརླབས་ཆགས་ལ་མ་ཞིག་པ་དང་ལྡན་པའི་དགེ་སློང་ཆོས་ཅན། འཆང་
འབྲལ་འཇོག་པའི་ལྟུང་བ་འདི་གསུམ་གྱི་རྒྱུན་དང་པོ་ནི་མི་འབྱུང་སྟེ། འཆང་འབྲལ་འཇོག་
པའི་བཅས་པ་བག་ཡངས་དང་ལྡན་པའི་ཕྱིར་རོ། །
དེ་ཡང་སྲ་བརྐྱང་འདིངས་པའི་དགེ་འདུན་གྱི་གྲངས་ཀྱི་ཁ་སྐོང་བྱས་ཀྱང་ལྟུང་བ་འདི་
གསུམ་མི་འབྱུང་བར་ནི་མ་ངེས་ཏེ། མདོ་ཉིད་ལས་མི་འབྱུང་བ་ཉིད་ཀྱི་ཁ་སྐོང་དུ་མི་འབྱུང་
བ་ཉིད་མ་ཡིན་ནོ་ཞེས་གསུངས་ཏེ། སྲ་བརྐྱང་མི་འབྱུང་བ་ཉིད་ཀྱིས་སྲ་བརྐྱང་འདིངས་པའི་
གྲངས་ཀྱི་ཁ་བསྐང་དུ་རུང་ཡང་སྲ་བརྐྱང་མི་འབྱུང་བ་དེ་སྲ་བརྐྱང་གི་ཕན་ཡོན་མི་ཐོབ་པའི་
ཕྱིར་རོ། །སྲ་བརྐྱང་བཏིང་ཡང་ཆོས་གོས་སྲ་བརྐྱང་དེ་ཉིད་དང་བྲལ་ན་ནི་འབྲལ་ལྟུང་འབྱུང་
སྟེ༑ ཊཱིཀ་ལས། དགེ་སློང་འགའ་ཞིག་སྲ་བརྐྱང་གི་གནས་སུ་བཞག་པར་བྱ་སྟེ། གཞན་དུ་
སྐྱ་རེངས་འཆར་བའི་དུས་སུ་སྲ་བརྐྱང་རང་འཇུག་པ་དང་བྲལ་བར་འགྱུར་བ་དང་བྲལ་
བའི་ཉེས་པར་ཡང་འགྱུར་རོ་ཞེས་འབྲལ་ལྟུང་འབྱུང་བ་དང་སྲ་བརྐྱང་འཇིག་དུས་མཉམ་
པར་བཤད་དོ། །དེས་ན་སྲ་བརྐྱང་བཏིང་བ་ལ་འབྲལ་ལྟུང་འབྱུང་ཡང་སྲ་བརྐྱང་ལྡན་པ་ལ་
མི་འབྱུང་ངོ་ཞེས་རིག་པར་བྱའོ། །རྣམ་བཤད་ཉི་མའི་འོད་ཟེར་ལས། སྤང་ལྟུང་ཐུན་མོང་
བའི་རྣམ་པར་བཤད་པ་རྫོགས་སོ།། །།
སྤང་བའི་ལྟུང་བྱེད་སོ་སོར་བསྟན་པ་འདི་ལ་བཅུ་ཚན་གསུམ་ལས། བཅུ་ཚན་དང་
པོའོ། །དེ་ལ་སྤང་ལྟུང་བཅུ་ལས། དང་པོ་གོས་འཆང་བའི་སྤང་བ་ནི། ཡོད་ནའོ་ཞེས་སོ། །
འདིའི་སྤྱི་དོན་ལ་བཞི་ལས། གླེང་གཞི་ལ་གཉིས་ལས་སྔར་བཅས་ནི་མཉན་ཡོད་དུ་དགེ་
སློང་རྣམས་ཆོས་གོས་མང་པོ་འཆང་བར་བྱེད་པ་ལ་བརྟེན་ནས་དགེ་སློང་གིས་ཆོས་གོས་
གསུམ་ལས་ལྷག་པར་འཆང་ན་སྤང་བའི་ལྟུང་བྱེད་དོ་ཞེས་བསླབ་པའི་གཞི་བཅའ་བར་
 

མཛད་དོ། །རྗེས་བཅས་ནི་རྒྱལ་པོའི་ཁབ་ཏུ་འོད་སྲུང་ཆེན་པོའི་བྱུང་བ་ལ་བརྟེན་ནས་དགེ་
སློང་གིས་གོས་བྱིན་གྱིས་མ་བརླབས་པར་ཞག་བཅུ་ལས་འདས་པར་འཆང་ན་སྤང་བའི་
ལྟུང་བྱེད་དུ་བཅས་སོ། །དགག་བྱ་ནི་འདོད་པ་ཆེ་བའོ། །ངོ་ཏི་ནི་བཅས་ལྡན་དགེ་སློང་གིས་
རང་དབང་པའི་གོས་བྱིན་གྱིས་མ་བརླབས་པར་རང་ངམ་ཤན་སྟོབས་ཀྱིས་ཞག་བཅུ་འདས་
པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་འཆང་བའི་དངོས་པོ་
དང་། གང་གིས་འཆང་བའི་རྟེན་ནོ། །དང་པོ་ལ་བདུན་ལས། གོས་ཡིན་པ་སྟེ། གོས་ལའོ་
ཞེས་སོ། །རུང་བ་དང་ཁྲུ་གང་དུ་ལོངས་པ་ཡན་ཆད་ཀྱི་ཚད་དང་ལྡན་པ་སྟེ། རབ་ཏུ་བྱུང་
བའི་རྫས་དག་ལ་ནི་རུང་བ་ཉིད་དང་ཚད་དང་ལྡན་པ་ཞེས་པ་དང་། ཆུང་བ་ཁྲུ་གང་ཡན་
ཆད་ཀྱང་ཆོག་པ་དང་འདྲའོ་ཞེས་སོ། །སེལ་བ་ནི་མི་རུང་བ་དང་ཚད་དུ་མ་ཆོག་པ་ལས་ན་
སྨད་དུ་འགྱུར་ཏེ། འོག་མ་དག་ལ་གཞན་ལ་ན་སྨད་པ་ཉིད་དོ་ཞེས་སོ། །གནས་སྐབས་
དབང་བྱར་ཡོད་པ་སྟེ། ཡོད་ནའོ་ཞེས་སོ། །གཞན་དུ་ན་ལྟུང་བ་མེད་དོ། །རང་ཉིད་དབང་
བ་ཡིན་ཏེ། རང་གི་ཉིད་དོ་ཞེས་སོ། །གཞན་འབའ་ཞིག་དབང་བའི་གོས་ཡིན་ན་ལྟུང་བ་
མེད་དོ། །བྱིན་གྱིས་བརླབས་པ་དང་མ་འབྲེལ་ལམ། འབྲེལ་ཀྱང་ཤན་རྗེས་སུ་ཞུགས་པ་
ཡིན་ཏེ། གཞུང་ཉིད་ན་གསལ་ལོ། །ཟླ་འཇོག་གི་གོས་ཁ་བསྐང་བ་ལ་རེ་བ་དང་བཅས་ཏེ་
བཞག་པའི་ཁ་སོགས་ཀྱི་གོས་མ་ཡིན་པ་སྟེ། ཟླ་འཇོག་གི་སྐབས་ནས་གཞན་དུ་ན་དེ་ནི་
ཞག་སུམ་ཅུ་འདས་ནའོ་ཞེས་སོ། །
གཉིས་པ་གང་གིས་འཆང་བའི་རྟེན་ནི། སྲ་བརྐྱང་དང་མི་ལྡན་པ་སྟེ། འདི་གསུམ་ནི་
སྲ་བརྐྱང་བཏིང་བ་ལ་མི་འབྱུང་ངོ་ཞེས་སོ། །བསམ་པའི་ཡན་ལག་ལ་གཉིས་ལས། འདུ་
ཤེས་ནི་གཞིའི་ཡན་ལག་དེ་དག་ལ་མ་འཁྲུལ་བ་སྟེ། དེ་ཡང་ངེས་པའི་འདུ་ཤེས་སམ། རང་
གི་གཞིའི་རྣམ་པ་མདོར་བར་འཛིན་པའི་ཡིད་གཉིས་ཀྱང་རུང་སྟེ། ཊིཀ་ལས། ཡིད་གཉིས་
 

ཟ་བའི་འདུ་ཤེས་ཀྱིས་དཔྱད་ན་ཞེས་སོ། །ཀུན་སློང་ནི་རང་དོན་དུ་གོས་འཆང་བར་འདོད་
པ་རྒྱུན་མ་ཆད་པའོ། །སྦྱོར་བ་ནི་གོས་དེ་བྱིན་རླབས་མ་བྱས་པར་འཇོག་པ་ཉིད་ཡིན་གྱི།
ལུས་ངག་ཏུ་ཐོན་པ་མི་དགོས་ཏེ། བྱ་བ་མི་བྱེད་པའི་སྦྱོར་བ་ཡིན་པའི་ཕྱིར་རོ། །མཐར་ཐུག་
ནི་རང་ངམ་ཤན་སྟོབས་ཀྱིས་ཞག་བཅུའི་མཚན་མོ་མཐའི་སྐད་ཅིག་མའོ། །ཡན་ལག་གི་
དོན་ནི་ཡོད་ནའོ་ཞེས་པ་བྱིན་གྱིས་བརླབས་པ་ལ་རང་དབང་དུ་ཡོད་ན་སྟེ། གོས་དེ་གཞན་
གྱི་མཛོད་དམ་པོར་ཆུད་པ་ལ་སོགས་པ་ལ་ནི། བྱིན་བརླབས་མེད་པར་ཞག་བཅུ་འདས་
ཀྱང་འཆང་ལྟུང་མི་འབྱུང་སྟེ། རང་དབང་དུ་བྱིན་གྱིས་བརླབ་ཏུ་མེད་པའི་ཕྱིར་རོ་ཞེས་བླ་མ་
རྣམས་གསུངས་སོ། །
ཁ་ཅིག་ན་རེ། དེ་ལ་ཡང་ཞག་བཅུ་འདས་ན་འཆང་ལྟུང་དུ་འགྱུར་ཏེ། བསྔོ་བ་ལ་
རང་དབང་དུ་ཡོད་པའི་ཕྱིར་ཞེས་ཟེར་རོ། །འོན་ཀྱང་གོས་དེ་གཞན་ལ་བསྔོས་ནས་བྱིན་མ་
བྱིན་གཉིས་ལས། བསྔོས་པ་མ་བྱིན་ན་ཉེས་བྱས་སུ་འགྱུར་ལ་གོས་དེ་གང་ལ་བསྔོས་པ་དེ་
ལ་བྱིན་ན་ཡང་བདག་ཉིད་ཆོས་གོས་ཀྱིས་ཕོངས་པར་འགྱུར་མི་འགྱུར་གཉིས་ལས།
གཉིས་པ་ལྟར་ན་ནི་གོས་དེ་གཞན་ལ་མ་བསྔོས་པར་ཞག་བཅུ་འདས་ན་འཆང་ལྟུང་དུ་འགྱུར་
བ་བདེན་ཡང་། དང་པོ་ལྟར་ན་ཆོས་གོས་དེ་གཞན་ལ་མ་བསྔོས་པར་ཞག་བཅུ་འདས་ཀྱང་
འཆང་ལྟུང་མི་འབྱུང་སྟེ། ལོངས་སྤྱོད་ཀྱི་བར་ཆད་ཀྱི་རྐྱེན་དང་ལྡན་པའི་ཕྱིར་རོ། །ཞག་བཅུ་
རྗེས་སུ་ཞུགས་པ་ཞེས་གསུངས་ཏེ། འོ་ན་གོས་བྱིན་གྱིས་མ་བརླབས་པར་ཞག་བརྒྱ་ལ་
སོགས་པ་འདས་ན་ཅིར་འགྱུར་ཞེ་ན། ཞག་བཅུ་ནས་ཞག་རེ་རེ་ལ་སྤང་ལྟུང་རེ་རེ་འབྱུང་སྟེ་
གྲོང་རྒྱུ་བའི་ཊི་ཀ་ལས་ཁྱིམ་རེ་རེར་སོང་བ་ལས་ལྟུང་བྱེད་རེ་རེ་འགྱུར་ཞེས་གསུངས་པ་དང་།
པུ་ནྱ་ཤྲཱི་གདམས་ངག་ལས་ཀྱང་ནུབ་ལྷག་པར་ཉལ་བ་ལ་མཚན་མོ་གསུམ་པ་ནས་ནུབ་རེ་
རེ་ལ་ལྟུང་བྱེད་རེ་རེ་འབྱུང་བར་གསུངས་པ་རྒྱུ་མཚན་མཚུངས་པའི་ཕྱིར་རོ། །རིགས་པས་
ཀྱང་ཞག་རེ་རེ་ལ་དགག་བྱ་སྔ་མའི་རྒྱུན་གནས་པའི་ཕྱིར་རོ། །
 

འོ་ན་སྤངས་པའི་ནུབ་མོ་ཡང་འཆང་བའི་སྤང་ལྟུང་འབྱུང་བར་འགྱུར་རོ་ཞེ་ན། དེའི་
ཚེ་ན་འཆང་ལྟུང་མི་འབྱུང་སྟེ་གནས་སྐབས་དབང་དུ་བྱར་མེད་པའི་ཕྱིར་རོ། །འཁོར་གསུམ་
ཁེབས་པའི་མཐའ་ཚད་ལའོ་ཞེས་གསུངས་པ་འདི་དང་། ཆུང་བ་ཁྲུ་གང་ཡན་ཆད་ཀྱང་ཆོག་
པ་དང་འདྲའོ་ཞེས་གསུངས་པ་འགལ་ཞེ་ན། ཆུང་བ་ཁྲུ་གང་ཡན་ཆད་ལས་ཀྱང་འཆང་བའི་
སྤང་ལྟུང་དུ་འགྱུར་མོད་ཀྱི། ཁ་བསྐང་བ་ལ་རེ་བ་ཡོད་ཀྱང་ཟླ་འཇོག་ཏུ་མི་འགྱུར་བར་
འཆང་ལྟུང་དུ་འགྱུར་བའི་གོས་ཀྱི་མཐའ་ཚད་བསྟན་པའི་ཕྱིར་འཁོར་གསུམ་ཁེབས་པའི་
མཐའ་ཚད་ལའོ་ཞེས་གསུངས་སོ། །འགྲེལ་ཆུང་ལས། འདི་ནི་ཆོས་གོས་གསུམ་དུ་བྱིན་
གྱིས་བརླབ་ཏུ་རུང་བ་ཚད་ཅེས་བཤད་དེ། ཚད་དེ་ལ་ཆོས་གོས་གསུམ་གྱི་བྱིན་རླབས་
ཆགས་པས་ཟླ་འཇོག་ཏུ་འཇོག་པ་མ་གནང་བའོ། །ཞག་ཤན་ཁྱད་པར་ཅན་ནི་འབྲེལ་ཀྱང་
ཞེས་པ་ནས་སོ། །
ད་ནི་འབྲལ་བའི་སྤང་བ་འཆད་དེ། ལུང་ཕྲན་ཚེགས་ལས་དགེ་སློང་དག་ངས་ཆོས་
གོས་གསུམ་དང་འབྲལ་བ་ནི་གསུངས་ཀྱི། གདིང་བ་དག་ནི་མ་ཡིན་ཏེ། ཞེས་གསུངས་པ་
འདིར་བསྡུས་ཏེ། གདིང་བ་དང་བྲལ་བ་ལ་ནི་ཞེས་སོ། །མ་རྙེད་ན་བླ་གོས་བཞི་བལྟབས་
སུ་བྱས་པའི་སྟེང་དུ་ཉལ་བ་གནང་གི་གདིང་བ་མེད་པར་དགེ་འདུན་གྱི་གནས་མལ་ལ་
ལོངས་སྤྱོད་པ་མ་གནང་སྟེ་གདིང་བ་མི་འཁྱེར་བའི་རྒྱུར་འགྲོ་འགོག་པའོ། །དགེ་སློང་དང་
བཅས་པ་ཉིད་དང་ཞེས་པ་ལ་སོགས་པ་ནི་ལུང་གོས་ཀྱི་གཞི་ལས་སྣམ་སྦྱར་བཞག་ཏུ་མི་
རུང་བ་ནི་ལྔ་སྟེ། དགེ་སློང་དང་བཅས་པའི་གནས་སྒོ་གླེགས་དང་བཅས་པ་དང་། ཆར་
འབབ་པའམ་ཆར་འབབ་ཏུ་དོགས་པ་དང་། འབབ་ཆུའི་ཕ་རོལ་ཏུ་འགྲོ་བར་འདོད་པ་དང་།
སྲ་བརྐྱང་བཏིང་བའི་གནས་དང་། དགེ་འདུན་གྱི་གནང་བ་བྱིན་པར་གྱུར་པའོ་ཞེས་གནང་
བ་ལྔ་གསུངས་པའི་ཤུགས་ཀྱིས་དགག་པ་ལྔ་བསྟན་པ་རྣམས་མདོ་འདིར་བསྡུས་པའོ། །
སྐབས་འདིར་མུ་བཞི་སྲིད་དེ། སྣམ་སྦྱར་ཆུད་འཛའ་བྱེད་དང་ཆུད་འཛའ་བ་སྲུང་བྱེད་
 

གཉིས་ཀ་ཡོད་པ་དང་། གཉིས་ཀ་མེད་པ་དང་། ཆུད་འཛའ་བྱེད་ཡོད་པ་དེ་སྲུང་བྱེད་མེད་པ་
དང་། ཆུད་འཛའ་བྱེད་མེད་ལ་ཆུད་འཛའ་བ་སྲུང་བྱེད་ཡོད་པའོ། །མུ་དང་པོ་ལ་སྣམ་སྦྱར་
ཁྱེར་ན་ཉེས་བྱས་དང་། མུ་གཉིས་པ་དང་གསུམ་པ་ལ། སྣམ་སྦྱར་མ་ཁྱེར་ན་ཉེས་བྱས་སུ་
འགྱུར་བ་ནི་གང་ཟག་ཐམས་ཅད་ལའོ། །མུ་བཞི་པ་ལ། སྣམ་སྦྱར་མ་ཁྱེར་ན་ཉེས་བྱས་སུ་
འགྱུར་བ་ནི་གང་ཟག་གི་བྱེ་བྲག་ལ་སྟེ། གནང་བ་མ་བྱིན་པ་དང་སྲ་བརྐྱང་མ་བཏིང་པའི་
དགེ་སློང་ལ་ཉེས་བྱས་འདི་བསྐྱེད་ཀྱི་གནང་བ་བྱིན་པ་དང་སྲ་བརྐྱང་བཏིང་བ་ལ་ནི་ཉེས་པ་
མེད་དོ། །ཆོས་གོས་ཀྱིས་ཕྱུང་སྟེ་ཞེས་པ་ནི་ལུང་ཕྲན་ཚེགས་ལས་སྔ་མ་རང་གི་སེམས་ཀྱིས་
ཕྱུང་སྟེ་བྱིན་གྱིས་བརླབ་པ་བྱའོ་ཞེས་གསུངས་ལ། འགྲེལ་ཆུང་ལས། ཆོས་གོས་དེ་ལོག་ན་
འདུག་པ་ཙམ་དུ་བསམས་ཏེ་གྲོགས་པོ་གཅིག་གི་གནས་སུ་དབྱུང་པའི་སྔགས་བྱས་ལ་ཞེས་
སོ༑ །ཕྱི་མ་ནི་དགེ་སློང་གཞན་ཡོད་པའི་དབང་དུ་བྱས་པ་དང་། སྔ་མ་ནི་དགེ་སློང་གཞན་
མེད་པའི་དབང་དུ་བྱས་པ་སྟེ། ཆོས་གོས་དབྱུང་བ་དང་བྱིན་གྱིས་བརླབས་པ་ནི་ཉེ་བར་མི་
གནས་ན་ཡིད་ཀྱི་རྣམ་པར་བཏགས་པས་འཆགས་སོ་ཞེས་འབྱུང་བས་སོ། །སྣམ་སྦྱར་ལྕི་བ་
ཉིད་ཡིན་ན་ཞེས་སྣམ་སྦྱར་དང་མི་འབྲལ་བའི་གནང་བ་བྱིན་པ་འདིའི་སྤྱི་དོན་ལ་གཉིས་
ལས་དང་པོ་དགོས་པའི་དོན་ནི། སྣམ་སྦྱར་དང་བྲལ་ཡང་ལྟུང་བ་མི་འབྱུང་བ་དང་། ལས་
ཀྱི་ཆོ་གས་བྱིན་པས་བཅས་པ་འདིའི་མཚམས་ཟིན་པའོ། །
གཉིས་པ་བསྡུས་པའི་དོན་ལ་ལྔ་ལས། དང་པོ་ཡུལ་གང་ལ་གནས་པ་སྦྱིན་པ་ནི་
ཆོས་བཅུ་ལྡན་ཏེ། ཐུན་མོང་བ་བརྒྱད་ནི་ལས་ཀྱི་གཞིར་འཆད་ཅིང་། རྒན་པའམ་ནད་པ་
ཡིན་པ་དང་། སྔར་གནང་བ་བྱིན་པ་དང་མ་འབྲེལ་བ་སྟེ། རྒན་པོ་དང་ནད་པ་དག་ལའོ་
ཞེས་པ་དང་། སྔར་གནང་བ་མ་ཐོབ་པ་ལའོ་ཞེས་པའི་གནད་ཀྱིས་སྦྱར་བའོ། །གཉིས་པ་
རྟེན་གང་གིས་གནང་བ་བྱིན་པ་ནི། དགེ་འདུན་མཚན་ཉིད་བཞི་ལྡན་གྱིས་སོ། །གསུམ་པ་
གཞི་གང་ལ་གནང་བ་བྱིན་པ་ནི་སྣམ་སྦྱར་ལྕི་བ་ཡིན་ན་ཞེས་སོ། །སྣམ་སྦྱར་སྤང་བ་དང་བླ་
 

གོས་དང་མཐང་གོས་གཉིས་ལ་མི་གནང་བ་འདི་མི་འཆགས་ཏེ་གནང་བར་འཆགས་པའི་
རྐྱེན་མེད་པའི་ཕྱིར་དང་། དེ་གཉིས་མ་ཁྱེར་ན་རབ་ཏུ་བྱུང་བའི་རྟགས་ཙམ་ཉམས་པར་
འགྱུར་བས་དགག་བྱ་ཆེ་བའི་ཕྱིར་རོ། །བཞི་པ་ཆོ་ག་གང་གིས་གནང་བ་བྱིན་པ་ནི། སྦྱོར་
དངོས་འཇུག་གསུམ་ལས། སྦྱོར་བའི་ཆོ་ག་ནི་བཞི་སྟེ། འདུལ་བའི་སྐབས་རྗེས་སུ་བསྒྲུབ་
པ་དང་། ཕྱག་འཚལ་ཞིང་སྤྱོད་ལམ་བསྟན་པ་དང་། དགེ་འདུན་ལ་སྣམ་སྦྱར་ཉེ་བར་
བསྟན་པ་དང་། གསོལ་བ་ལན་གསུམ་གདབ་པའོ། །དངོས་གཞིའི་ཆོ་ག་ནི་གསོལ་བ་དང་
གཉིས་ཀྱི་ལས་ཀྱིས་སོ། །མཇུག་གི་ཆོ་ག་ལ་ནི་ལས་ཀྱི་མཇུག་སྡུད་བརྗོད་པའོ། །ལྔ་པ་
གནང་བ་འཇིག་པའི་རྒྱུ་ནི། རྟེན་མཚན་གྱུར་པ་དང་བཅས་པ་དང་ཤི་བ་དང་ནད་པ་སོས་
པར་གྱུར་པ་ལ་སོགས་པའོ། །འབྲལ་བའི་ལྟུང་བའི་རྣམ་པར་བཞག་པ་ནི། བྱིན་གྱིས་
བརླབས་པ་དང་ཞེས་སོ། །
འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་དགེ་སློང་རབ་ཏུ་མང་པོས་
ཆོས་གོས་དང་བྲལ་བར་བྱེད་པ་ལས་སྤང་བའི་ལྟུང་བྱེད་བཅས་པའོ། །དགག་བྱ་ནི་བསྙེན་
རྫོགས་ཀྱི་རྟགས་ཐུན་མོང་མ་ཡིན་པ་ཉམས་པ་དང་། ཆོས་གོས་གསུམ་ཆུང་ཟོས་པའོ། །ངོ་
ཏི་ནི་བཅས་ལྡན་དགེ་སློང་གིས་རང་གི་འཚོ་བའི་ཡོ་བྱད་དུ་བྱིན་གྱིས་བརླབས་པའི་ཆོས་
གོས་གང་ཡང་རུང་བ་དང་མཚམས་ཐ་དད་དུ་འབྲལ་བར་བྱེད་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་དང་འབྲལ་བའི་
དངོས་པོ་དང་། གང་དུ་འབྲལ་བའི་གནས་དང་། གང་གིས་འབྲལ་བའི་རྟེན་ནོ། །དང་པོ་
ལ་ལྔ་ལས། ཆོས་གོས་གསུམ་ལས་གང་ཡང་རུང་བ་ཡིན་པ་སྟེ། ལུང་རྣམ་འབྱེད་ལས།
ཆོས་གོས་གསུམ་ལས་གང་ཡང་རུང་བ་དང་ཞེས་བྱ་བ་ནི་སྣམ་སྦྱར་དང་བླ་གོས་དང་མཐང་
གོས་ལས་གང་ཡང་རུང་བ་དང་ངོ་ཞེས་གསུངས་སོ། །དེ་གསུམ་ལས་གཞན་གདིང་བ་ལ་
སོགས་པ་དང་བྲལ་ཡང་ཉེས་པ་མེད་དེ། རང་གི་འཚོ་བའི་ཡོ་བྱད་ཀྱི་བྱིན་རླབས་ཡོངས་
 

རྫོགས་དང་ལྡན་པ་སྟེ། བྱིན་གྱིས་བརླབས་པ་ནི་བྱེད་པ་པོ་ཉིད་དོ་ཞེས་པས་སོ། །མཁོ་བ་
དང་ལྷག་པའི་ཡོ་བྱད་དུ་བྱིན་གྱིས་བརླབས་པ་དང་བྱིན་རླབས་མེད་པའི་ཆོས་གོས་དང་བྲལ་
བ་ལ་ནི་ཉེས་པ་མེད་དོ། །རུང་བ་དང་། ཆོས་གོས་རང་རང་གི་ཚད་དང་ལྡན་པ་སྟེ་སྤྱིར་
བསྟན་པ་ལས་སོ། །དགོན་པ་པས་འཇིགས་པའི་དབང་གིས་ཆོས་གོས་གཅིག་གྲོང་དུ་
བཞག་པ་མ་ཡིན་ཏེ། དགོན་པ་པའི་ཆོས་གོས་གཅིག་ལ་ནི་ཞེས་པས་སོ། །གཉིས་པ་གང་
དུ་འབྲལ་བའི་གནས་ནི། ཆོས་གོས་ཀྱི་གནས་ཉེ་འཁོར་བ་དང་བཅས་པ་ལས་གཞན་ཡིན་
པ་སྟེ། དེའི་གནས་ཉེ་འཁོར་དང་བཅས་པ་ལས་གཞན་ན་ཞེས་སོ། །གསུམ་པ་གང་གིས་
འབྲལ་བའི་རྟེན་ནི། སྲ་བརྐྱང་དང་མི་ལྡན་པ་དང་། སྣམ་སྦྱར་གྱི་ཆ་ནས་མི་འབྲལ་བའི་
གནང་བ་མ་ཐོབ་པ་དང་། འཇིགས་པའི་དབང་གིས་ཆོས་གོས་གཅིག་གྲོང་དུ་བཞག་པའི་
ཆ་ནས་དགོན་པའི་ཡི་དམ་དང་མི་ལྡན་པའོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་ཆོས་གོས་དང་མཚམས་ཐ་དད་དུ་འབྲལ་བར་འདོད་པ་རྒྱུན་མ་ཆད་པའོ། །སྦྱོར་བ་
ནི་ཆོས་གོས་དང་མཚམས་ཐ་དད་དུ་འབྲལ་བར་བྱེད་པའོ། །མཐར་ཐུག་ནི་ཞག་གཅིག་གི་
མཚན་མོ་མཐའི་སྐད་ཅིག་མའོ། །ཡན་ལག་གི་དོན་ནི། བྱིན་གྱིས་བརླབས་པ་དང་ཞེས་སོ། །
མདོ་རྩ་བ་དང་རང་འགྲེལ་ལས་སྐྱ་རེངས་ཤར་ནའོ་ཞེས་གསུངས་པ་དང་། དེའི་ཊིཀ་ལས།
སྐྱ་རེངས་དང་པོ་འཆར་ཁའི་སྐད་ཅིག་མ་དང་པོ་ལའོ་ཞེས་གསུངས་ཏེ་གཞུང་དེ་དག་སྐད་
ཅིག་སྔ་ཕྱི་འགལ་ལོ་སྙམ་ན། མཚན་མོ་མཐའི་སྐད་ཅིག་སྟེ་སྐྱ་རེངས་འཆར་ཁའི་སྐད་ཅིག་
ཉིད་ན་དངོས་གཞི་བསྐྱེད་ཅིང་། སྐྱ་རེངས་ཤར་བ་ན་དངོས་གཞི་སྐྱེས་པ་དེ། ལུང་དགེ་སློང་
པའི་རྣམ་འབྱེད་ལས། ནུབ་གཅིག་གི་མཐར་སྐྱ་རེངས་འཆར་བར་བྱེད་དུ་འགྱུར་རོ་ཞེས་
གསུངས་པ་དང་། དགེ་སློང་མའི་རྣམ་འབྱེད་ཀྱི་འབྲལ་བའི་སྤངས་པའི་སྐབས་ལས་སྐྱ་
རེངས་ཤར་ན་སྤང་བའི་ལྟུང་བྱེད་དོ་ཞེས་གསུངས་ཤིང་འགྲེལ་ཆུང་ལས་ཀྱང་སྐྱ་རེངས་བྱུང་
 

བ་ན་ཆོས་གོས་དང་འབྲལ་བའི་སྤང་བའི་ལྟུང་བར་འགྱུར་རོ་ཞེས་སོ། །བདག་པོ་གཅིག་
ཉིད་མ་ཡིན་པའི་བར་གྱི་མཚམས་སེག་དང་རེ་ལྡེ་ལ་སོགས་པ་རྣམས་ནི་གནས་ཐ་དད་པ་
ཉིད་དོ་སྟེ། ཞུ་བ་ལས། བཙུན་པ་དགེ་སློང་གིས་གནས་གཅིག་ལ་སྟེང་གཡོགས་ཀྱང་
གཅིག་པར་གནས་པ་དེ་ཉིད་དུ་ཆོས་གོས་ཀྱང་བཞག་ན་ཆོས་གོས་དང་བྲལ་བར་གྱུར་པ་མ་
མཆིས་སམ། ཡོད་དེ་གནས་དེ་མུ་སྟེགས་ཅན་སྣ་ཚོགས་དང་། དགེ་སྦྱོང་དང་བྲམ་ཟེ་དང་
སྤྱོད་པ་དང་ཀུན་ཏུ་རྒྱུ་རྣམས་དང་སྤུན་སོ་སོར་བགོས་པ་རྣམས་སུའོ་ཞེས་གསུངས་སོ། །
ནོར་ཐ་དད་ཀྱང་གནས་ཁང་སོ་སོར་མ་བགོས་ན་མི་འབྲལ་ཏེ། ཊིཀ་ལས། བདག་པོ་མང་
པོ་དོན་གཅིག་པ་དག་ལ་སོ་སོ་མ་ཡིན་པར་ཁྱིམ་གཅིག་པའི་ཚུལ་གྱིས་གནས་པ་དེ་ནི་བར་
གྱི་མཚམས་ཐ་དད་པ་ཉིད་མ་ཡིན་ཏེ། སྤུན་ལ་སོགས་པ་ཐམས་ཅད་ལ་ཁྱིམ་རྗེ་དཔོན་ཉིད་
ཡིན་པའི་ཕྱིར་རོ་ཞེས་སོ། །
སྐབས་འདིར་ཊིཀ་ལས་མདོ་འདི་ལ་དགག་པ་བསྡུ་བར་ནི་མི་འགྱུར་ཏེ། དེས་ན་མདོ་
འོག་མའི་རྗེས་སུ་ཡང་སྦྱར་རོ་ཞེས་པ་ནི་བདག་པོ་གཅིག་པ་མ་ཡིན་པའི་བར་གྱི་མཚམས་
རྣམས་ནི་ཐ་དད་ཅེས་དངོས་སུ་སྨོས་པས། བདག་པོ་གཅིག་པ་ཉིད་ཀྱི་བར་གྱི་མཚམས་
རྣམས་ནི་ཐ་དད་པ་ཉིད་མ་ཡིན་ཏེ་ཞེས་ཤུགས་ཀྱིས་བསྟན་ཏེ། ཐ་དད་པ་ཉིད་མ་ཡིན་ནོ་
ཞེས་པའི་དགག་པ་དེ་ནི་མདོ་རྩ་བར་དངོས་སུ་བསྡུས་པ་དེ་ནི་མ་ཡིན་ཏེ། དགག་པ་དེ་ནི་
མདོ་འོག་མ་ནོར་ལས་ཐ་དད་པ་མ་ཡིན་པའི་ཡང་ཐ་དད་པ་ཉིད་མ་ཡིན་ནོ་ཞེས་སྨོས་པའི་
རྗེས་སུ་མཐུན་པ་ཡང་སྦྱར་རོ་ཞེས་པའོ། །ཊིཀ་ལས། ད་ནི་མདོ་བརྩམས་པའི་འབྲས་བུ་
བསྟན་པར་བྱ་སྟེ་ཞེས་པ་ནི་འབྲས་བུ་ཞེས་པ་སྐབས་འདིར་ལུང་རྣམ་འབྱེད་ལས། ཁྱིམ་
གཅིག་དང་ནི་ཁྱིམ་གཉིས་དང་། །ཁྱིམ་གྱི་ཚོགས་དང་ལྡན་པ་དང་། །རྩིག་པ་རིབ་མ་
འོབས་སྐོར་དང་། །རྣམ་བཞིར་བྱ་བ་གྲོང་དང་ཁྱིམ། །སྟེན་འགྲོ་མུ་སྟེགས་འཚོང་རྡལ་དང་། །
འཚོང་ཁང་དགྲ་ཁང་གཡུལ་ཁང་ནི། །གཡུལ་ཚོམས་གྲུ་དང་ཤིང་རྟ་དང་། །ལྗོན་ཤིང་ཀུན་
 

དགའ་ར་བ་ཡིན། །ལམ་དུ་འགྲོ་སྡོད་ཉལ་འདུག་དང་། །ཐད་ཀར་ཡང་ནི་དེ་བཞིན་ཏེ། །
མཚམས་གཞན་ཉལ་བ་ཐ་མ་ཡི། །སྡེ་ཚན་ཡང་དག་བསྡུས་པ་ཡིན། །ཞེས་གསུངས་སོ། །
རྣམ་བཞིར་བྱ་བ་གྲོང་ཞེས་པ་ནི་གྲོང་ཉེ་འཁོར་གཅིག་པ་དང༌། གྲོང་ཉེ་འཁོར་ཐ་དད་པ་
དང་། གྲོང་རབ་ཏུ་མང་པོ་ཉེ་འཁོར་གཅིག་པ་དང་ཉེ་འཁོར་ཐ་དད་པའོ། །རྣམ་བཞིར་བྱ་
བ་ཁྱིམ་ཞེས་ཀྱང་དེ་བཞིན་དུ་སྦྱར་རོ། །རྣམ་འབྱེད་འགྲེལ་ལས། སྟེན་འགྲོ་ནི་རོལ་མོ་
མཁན་གྱི་བྱེ་བྲག་གོ། །ཚོང་རྡལ་ནི་ཚོང་ཟོང་འཚོང་བར་བྱེད་པའི་གནས་སོ། །ཚོང་ཁང་ནི་
ཟོང་གཅེར་པའི་གནས་སོ། །དགྲ་ཁང་ནི་དགྲ་བསྲུང་བའི་གནས་སོ་ཞེས་བཤད་དོ། །ཊིཀ་
ལས། གཡུལ་ནི་ལོ་ཏོག་བཅགས་པའི་གཞིའི་ཞེས་སོ། །གཡུལ་ཚོམས་ནི་དེའི་ཚོམས་སོ་
སོ་སྟེ། དེ་དག་ཐམས་ཅད་ལ་རང་རང་གི་ཐུན་མོང་གི་གནས་དང་མི་འབྲལ་ལོ། །ནོར་ལས་
དང་ལྟ་བ་ལས། དད་པ་ཐ་དད་པ་མ་ཡིན་པའི་ཡང་ཐ་དད་པ་མ་ཡིན་ནོ་ཞེས་སྦྱར་ཏེ། ཡང་
ངོ་ཞེས་པ་འདི་ནི་མདོ་སྔ་མ་ལ་སྙེག་པ་མ་ཡིན་གྱི་མདོ་འདི་ཉིད་ཀྱི་ཚིག་གི་ཆ་ཤས་སྔ་མ་ལ་
སྙེགས་སོ། །ཡལ་ག་དང་ཞེས་པ་ལ་སོགས་པ་ནི་དགེ་སློང་ལྗོན་ཤིང་ལ་བརྟེན་ཅིང་གནས་
ན་ཆོས་གོས་འབྲལ་བ་དང་མི་འབྲལ་བ་སྟོན་ཏེ། ཡལ་ག་དང་ལོ་མ་རེག་པའི་ཤིང་ལྗོན་པ་
རྣམས་ནི་རྩ་བ་ཐ་དད་ཀྱང་གནས་གཅིག་པ་སྟེ་བདག་པོ་གཅིག་ནི་དབུས་ནས་རྒྱང་གྲགས་
ཀྱི་མཐའ་ཚུན་ཆད་གནས་གཅིག་པ་ཉིད་དོ། །ལྗོན་ཤིང་གི་ཡལ་ག་ཐ་དད་པ་རྣམས་ཀྱི་རྩ་
བ་ཐུན་མོང་དེ་གནས་ཁང་ཐ་དད་པ་རྣམས་ཀྱི་ལྕགས་རིས་ཐུན་མོང་གི་སྡུད་བྱེད་དུ་འདྲ་
ཡང་། གནས་ཁང་ཐ་དད་ནི་མ་རེག་ཀྱང་མི་འབྲེལ་ལ་ཤིང་ལྗོན་པའི་ཡལ་ག་ཕན་ཚུན་མ་
རེག་ན་འབྲེལ་བའི་རྒྱུ་མཚན་ནི། དེ་ལ་ཉེ་འཁོར་འབྲེལ་བ་མེད་དེ། ནམ་མཁའ་མཚམས་
གཞན་གྱིས་བར་དུ་ཆོད་པའི་ཕྱིར་ཞེས་གསུངས་སོ། །ལྗོན་ཤིང་ཉེ་འཁོར་ཐ་དད་པ་ལ་
སོགས་པ་མདོ་རྩ་བར་བསྡུས་ལ། སྟེན་འགྲོ་མུ་སྟེགས་ཚོང་རྡལ་ལ་སོགས་པ་རྣམས་འདིར་
མ་བསྡུས་པའི་རྒྱུ་མཚན་ཅི་ཞེ་ན། ལྗོན་ཤིང་གི་སྐབས་རྣམས་འདིར་བསྟན་པས་སྟེན་འགྲོ་
 

ལ་སོགས་ཀྱང་མཚོན་ནས་རྟོགས་པར་བྱ་བའི་ཕྱིར་རོ་ཞེས་གསུངས་སོ། །
འོན་ཀྱང་སྟེན་འགྲོ་ལ་སོགས་པ་རྣམས་ཀྱང་མདོ་རྩ་བར་དངོས་སུ་བསྡུས་ཏེ། ཉེ་
འཁོར་ནི་ཁོ་ར་ཁོར་ཡུག་ཏུ་འདོམ་རེ་རེའི་ཞེས་པ་དང་། གནས་དེའི་འཕྲལ་གྱི་བྱ་བ་དང་
ཞེས་པ་དང་། ཐུན་མོང་བ་དག་གིས་ཞེས་པས་བསྡུས་སོ། །དེའང་མདོ་གསུམ་པོ་དེ་རྣམས་
ཀྱི་དོན་ལུང་ལས་སྟེན་འགྲོ་མུ་སྟེགས་ཚོང་རྡལ་ལ་སོགས་པ་རྣམས་ཀྱི་སྐབས་སུ་རེ་རེ་ནས་
གསུངས་ཏེ། ལུང་དེ་རྣམས་མདོ་གསུམ་པོ་དེ་དག་ཏུ་བསྡུས་སོ། །བ་གླང་དྲུག་གིས་དྲངས་
དགོས་པའི་ཤིང་རྟའི་ལམ་གྱི་ཞིང་ཚད་ནི་འདོམ་དགུ་སྟེ། དེ་ཡང་བ་གླང་དྲུག་ལ་གཉའ་ཤིང་
གཏང་དེ་གྲལ་བྱས་པ་ན། བ་གླིང་དྲུག་གི་བར་ལྔ་ལ་འདོམ་ལྔ་དང་བ་གླང་རེ་རེའི་ངོས་ལ་
འདོམ་ཕྱེད་ཕྱེད་དེ་འདོམ་གསུམ་དང་། མཐའ་གཉིས་སུ་འདོམ་ཕྱེད་ཕྱེད་དེ་འདོམ་གང་
དང་བཅས་པ་འདོམ་དགུའོ་ཞེས་གསུངས་སོ། །ཤིང་རྟ་སྨུག་མ་ཅན་གྱི་ལམ་གྱིས་ཇི་ཙམ་དུ་
ཁྱབ་པའོ་ཞེས་སྦྱར་རོ། །རྩིག་པས་བསྐོར་བ་ལ་སོགས་པ་གསུམ་གྱི་ཉེ་འཁོར་གསུམ་ནི་
འདོམ་དགུ་དང་དྲུག་དང་གསུམ་གོ་རིམ་བཞིན་ནོ། །
དེ་ལྟར་ཉེ་འཁོར་ཆེ་འབྲིང་གསུམ་འོང་བ་ནི་ལོངས་སྤྱོད་ཆེ་འབྲིང་ཆུང་གསུམ་ཡོད་
པའི་དབང་དུ་བྱས་པ་སྟེ། གོ་རིམ་བཞིན་དུ་ཤིང་རྟ་དང་ར་ལུག་དང་ཕྱག་དར་གྱིས་མཚོན་
བྱུང་བས་ཤེས་སོ་ཞེས་གསུངས་སོ། །གྲོང་གཅིག་ལ་རྩིག་པ་རིབ་མ་འོབས་དང་གསུམ་
གྱིས་བསྐོར་བ་ལ་ནི་ཉེ་འཁོར་རིང་ཤོས་ཀྱི་ཁོངས་སུ་ཐུང་ཤོས་གཉིས་བསྡུས་ཏེ། སྤོ་བ་སྤྱོད་
པའི་གནད་ཀྱིས་སྦྱར་རོ། །ཊིཀ་ལས། རྩིག་པས་བསྐོར་བའི་གྲོང་གི་ཉེ་འཁོར་རྣམ་གཉིས་
དང་འོབས་ཀྱིས་བསྐོར་བའི་གྲོང་གི་ཉེ་འཁོར་དང་པོ་ཤོས་ནི་རིས་སུ་བཅད་པའི་ཉེ་འཁོར་
ཡིན་ནོ། །རིབ་མས་བསྐོར་བའི་གྲོང་གི་ཉེ་འཁོར་རྣམས་གཉིས་དང་འོབས་ཀྱིས་བསྐོར་
བའི་གྲོང་གི་འོག་མ་ཤོས་ནི་སྒྲུབ་པའི་ཉེ་འཁོར་ཡིན་ཏེ་ཞེས་པ་ནི་བསམ་པས་རིས་སུ་བཅད་
པ་དང་། བྱ་བ་སྒྲུབ་པ་ལ་ལྟོས་པ་སྟེ། འདི་ཚུན་ཆད་ཉེ་འཁོར་དུ་རྩིའོ། །ཞེས་བསམ་པས་
 

རིས་སུ་བཅད་པ་དང་། གཤང་པ་དང་ཕྱག་དར་བོར་བ་ལྟ་བུའི་བྱ་བ་སྒྲུབ་པ་ལ་བལྟོས་ཏེ་
ཉེ་འཁོར་དུ་རྩིའོ། །ཉེ་བར་སྤྱོད་པའི་ཉེ་འཁོར་ནི། གནས་དེའི་འཕྲལ་གྱི་བྱ་བ་འབྲས་དྲི་བར་
བྱེད་པ་དང་། རྡོ་བར་བྱེད་པ་དང་། འཐག་པར་བྱེད་པ་དང་། ཁྱེའུ་སུས་བྱེད་པ་དང་། འབྲུ་
འཕྱར་བར་བྱེད་པ་དང་། ཉོ་འཚོང་བྱེད་པ་དང་། འཇལ་བར་བྱེད་པ་དང་། གཞན་དུ་འགྲོ་
བའི་ཚེ་ཁལ་འགེལ་བ་ལྟ་བུ་དང་། འདུག་པའི་ཕྱིར་འོངས་པ་ན་ཁལ་འབོགས་པ་ལྟ་བུ། བྱ་
བ་དེ་རྣམས་ཀྱི་རྡུལ་དག་གིས་མཚམས་དེར་གཏོགས་པ་ཇི་ཙམ་དུ་ཁྱབ་པ་དེ་ཉེ་འཁོར་ཡིན་
པའོ། །ཉེ་བར་སྤྱོད་པའི་འདི་ནི་གྲོང་ཁྱེར་གྱི་སྒོ་མིའི་དྲུང་ལྟ་བུ། ཕྱོགས་གཅིག་ན་ཡོད་ཀྱི་
ཕྱོགས་ཐམས་ཅད་དུ་འཁོར་བ་ནི་མ་ཡིན་ནོ། །ལོངས་སྤྱོད་ཆེ་ཆུང་གི་ཁྱད་པར་གྱི་ཉེ་བར་
སྤྱོད་པའི་ཉེ་འཁོར་དེ་ཡང་ཆེ་ཆུང་དུ་འགྱུར་ཏེ་ཚད་ངེས་པ་མེད་དོ། །ལམ་དུ་འགྲོ་བའི་ཉེ་
འཁོར་ནི་མཚམས་མེད་པའི་ལམ་དུ་འགྲོ་བ་ལ་ནི་ལུང་རྣམ་འབྱེད་ལས་དགེ་སློང་གི་ཆོས་
གོས་དག་དགེ་སློང་ལ་གཏད་དེ་ལམ་དུ་འགྲོ་ན་དེའི་ཉེ་འཁོར་གང་ལགས། དེས་བྲམ་ཟེ་
གྲོ་ཞུན་སྐྱེས་པ་ལ་ཨ་མྲའི་སྡོང་པོ་མེ་ཏོག་དང་འབྲས་བུ་དང་ཡལ་གའི་ཚོགས་ཕུན་སུམ་
ཚོགས་པ་འདོམ་བདུན་གྱིས་བར་དུ་ཆོད་པའི་ཨ་མྲའི་སྡོང་པོ་བདུན་པོ་དེ་དག་ལ་འདོམ་
བཞི་བཅུ་རྩ་དགུ་ཡོད་པར་བསྟན་པ་དེ་དག་ནི་དགེ་སློང་ལམ་དུ་འགྲོ་བའི་ཆོས་གོས་ཀྱི་ཉེ་
འཁོར་ཡིན་ཞེས་གསུངས་སོ། །
རྣམ་འབྱེད་འགྲེལ་ལས། དགེ་སློང་ཉིད་ཀྱི་མདུན་རོལ་རྒྱབ་རོལ་གཉིས་ཀར་འདོམ་
བཞི་བཅུ་རྩ་དགུ་དགུར་ཤེས་པར་བྱའོ་ཞེས་སོ། །འགྲེལ་ཆུང་ལས། བར་དུ་ཆུ་དང་གྲོག་
པོས་མ་ཆོད་ན་འདོམ་བཞི་བཅུ་ཚུན་ཆད་ནི་འབྲལ་བར་མི་འགྱུར་རོ་ཞེས་སོ། །འོ་ན་ལམ་
དུ་འགྲོ་བ་ལ་སྔ་ཕྱིར་འདོམ་བཞི་བཅུ་རྩ་དགུ་ཉེ་འཁོར་ཡིན་ན་ལམ་གྱི་འགྲམ་གཡས་གཡོན་
ནས་ཐད་ཀར་འགྲོ་བའི་ཉེ་འཁོར་ཇི་ཙམ་ཞེ་ན། ལུང་རྣམ་འབྱེད་ལས། ཐད་ཀར་འགྲོ་བའི་
ཉེ་འཁོར་ཡང་འདོམ་གང་ཁོ་ར་ཁོར་ཡུག་གོ་ཞེས་གསུངས་སོ། །འདོམ་གང་ནི་མཚོན་པ་སྟེ།
 

ཊཱིཀ་ལས། སྐྱེ་བོ་དག་གིས་ལམ་གཅིག་ཏུ་གཏོགས་པ་ཉིད་དུ་ཤེས་པ་དེ་ཙམ་ཚུན་ཆད་ནི་
འདིར་ཞིང་ལས་ལམ་གཅིག་ཏུ་གཏོགས་པ་ཉིད་ཡིན་ནོ་ཞེས་པ་དང་། རྣམ་འབྱེད་འགྲེལ་
ལས་ཀྱང་གློར་ནི་ལམ་གྱི་འགྲམ་ཚུན་ཆོད་ཀྱི་ཚད་ཇི་ཙམ་ཡོད་པ་དང་སྦྱར་གྱི་འདོམ་བཞི་
བཅུ་རྩ་དགུར་ངེས་པ་མེད་དོ་ཞེས་སོ། །མཚམས་མེད་པའི་ལམ་དུ་ཡང་ལུང་རྣམ་འབྱེད་
ལས་འགྲེང་བ་དང་འདུག་པ་དང་ཉལ་བའི་ཉེ་འཁོར་ནི་འདོམ་གང་ཁོ་ར་ཁོར་ཡུག་གོ་ཞེས་
གསུངས་སོ། །གནས་ཀྱི་བདག་པོ་ཐ་དད་པའམ་ནམ་མཁའ་འམ་ཆུས་བར་དུ་ཆོད་པའི་
མཚམས་གཞན་ནི་དྲུང་ན་འདུག་ཀྱང་ཉེ་འཁོར་མ་ཡིན་ནོ། །བདག་པོ་གཅིག་པའི་གྲོང་
ཁྱེར་ཐོག་འབྲེལ་བ་ལྟ་བུའམ་ཡལ་ག་ལོ་འདབ་འབྲེལ་བའི་ནགས་ཚལ་བདག་པོ་གཅིག་
པ་ན་དབུས་ནས་ཕྱོགས་ཐམས་ཅད་རྒྱང་གྲགས་ཀྱི་མཐའ་ཚུན་ཆད་ནི་མཚམས་གཅིག་པ་
ཉིད་ཡིན་ཏེ་གནས་ཀྱང་དེ་ཡིན་ལ་ཉེ་འཁོར་ཡང་དེ་ཡིན་ལ་དེ་ཕན་ཆད་ནི་གནས་དང་ཉེ་
འཁོར་ཐ་དད་པ་ཉིད་དོ། །
ཞུ་བའི་སྐབས་ནི། དམ་དུམ་དུ་གྱུར་པ་ལ་ཞེས་པ་འཚོ་བའི་ཡོ་བྱད་ཆོས་གོས་གསུམ་
གང་རུང་དུ་བྱིན་གྱིས་བརླབས་པ་དེ། དམ་དུམ་དུ་གྱུར་ཏེ་འཁོར་གསུམ་ཁེབས་པ་ཡན་
ཆད་དུ་ལོངས་ན་གཅིག་ཉིད་ལ་བྱིན་རླབས་ཡོད་ཅིང་། དེ་ལས་གཞན་ལ་ནི་བྱིན་རླབས་
མེད་དེ། བག་ཡངས་ཀྱི་གོས་སྲ་བརྐྱང་ལས་གཞན་པའི་སྐབས་སུ་འཚོ་བའི་ཡོ་བྱད་ཀྱི་གོས་
རེ་རེ་བར་ངེས་པའི་ཕྱིར་རོ། །ཆོས་གོས་ཕྱེད་ཚལ་དུ་གྱུར་ཏེ་དེ་གཉིས་བཟང་ངན་མ་བྱེད་ན་
དོན་ལ་ནི་ཚལ་པ་གཅིག་ལ་བྱིན་རླབས་ཡོད་ཀྱང་འབྲལ་བ་ནི་གཉིས་ཀ་ལ་བསྲུང་བར་བྱ་སྟེ།
ཡིད་གཉིས་ནི་འདུ་ཤེས་དང་འདྲ་བའི་ལྟུང་བ་འབྱུང་བའི་ཕྱིར་རོ། །འཁོར་གསུམ་ཁེབས་
པའི་ཚད་ལས་ཆུང་བའི་དམ་དུམ་དུ་གྱུར་ན་ནི་བྱིན་རླབས་མེད་པར་གྱུར་པ་སྟེ། ཞིང་མ་
བྱིན་པར་གྱུར་པའི་ཕྱིར་མཚན་གཉིས་གཅིག་ཅར་བྱུང་བས་སྡོམ་པ་བཏང་བ་བཞིན་ནོ། །དེ་
བཞིན་དུ་འཚོ་བའི་ཡོ་བྱད་གཞན་ལ་ཅི་རིགས་པ་སྦྱར་རོ། །ལྷག་པ་དང་མཁོ་བའི་ཡོ་བྱད་
 

དུ་བྱིན་གྱིས་བརླབས་པའི་གོས་དེ་དམ་དུམ་དུ་གྱུར་ཏེ་ཁྲུ་གང་ཡན་ཆད་པ་ཚལ་པ་དུ་མར་
གྱུར་ན། གོས་ཀྱི་ཚལ་བ་དེ་དག་ཐམས་ཅད་ལ་བྱིན་རླབས་ཡོད་དེ། ལྷག་པ་དང་མཁོ་བའི་
ཡོ་བྱད་རེ་རེ་བར་མ་ངེས་པའི་ཕྱིར་དང་། བྱིན་རླབས་དེ་འཆགས་པའི་ཞིང་ཉིད་ཡིན་པའི་
ཕྱིར་རོ། །ཁྲུ་གང་བས་ཆུང་བའི་དམ་དུམ་དུ་གྱུར་ན་ནི་བྱིན་གྱིས་བརླབས་པ་མེད་པར་
འགྱུར་རོ། །གཞན་གནས་པས་ཞེས་པ་ནི་དགེ་སློང་གཙུག་ལག་ཁང་ན་གནས་ཏེ་དེ་དང་ཉེ་
འཁོར་གཅིག་པའི་གནས་ཁང་མུ་སྟེགས་ལ་སོགས་པ་དང་དགེ་སློང་ཐུན་མོང་དུ་དབང་བ་
དེར་ཆོས་གོས་བཞག་ན་མི་འབྲལ་ཏེ། ཐུན་མོང་གི་གནས་དེ་ན་དགེ་སློང་ལས་གཞན་མུ་
སྟེགས་པ་ལ་སོགས་པ་ལྟ་བ་མི་མཐུན་པ་དང་། མཚན་མི་མཐུན་པ་དང་། གཞན་གནས་
པས་མུ་སྟེགས་ལ་སོགས་པ་ལས་གཞན་དགེ་སློང་གི་གནས་ཡིན་པ་དེ་མི་ཉམས་སོ། །ཊིཀ་
ལས། ཇི་སྲིད་དུ་དགེ་སློང་དེ་གནས་དེ་ལ་འབྱུང་འཇུག་ལ་སོགས་པའི་དབང་ཡོད་པ་དེ་
སྲིད་དུ་གནས་དེ་མི་ཉམས་ཏེ་འབྲལ་བར་མི་འགྱུར་རོ། །ཞེས་སོ། །མདོ་འདིའི་ཁུངས་ནི་
ལུང་ཞུ་བ་ལས། དགེ་སློང་གིས་མུ་སྟེགས་ཅན་གྱི་གནས་སུ་ཆོས་གོས་བཞག་སྟེ། དགེ་
འདུན་གྱི་གནས་ཉེ་འཁོར་གཅིག་པར་གནས་ན་འབྲལ་བའི་ལྟུང་བ་མི་འགྱུར་བ་མཆིས་
སམ། ཡོད་དེ་མུ་སྟེགས་ཅན་དང་ལྷན་ཅིག་བསྐོས་བར་འགྱུར་རོ་ཞེས་གསུངས་ཏེ། ཊིཀ་
ལས། འདིར་བསྐོས་པ་ཞེས་བྱ་བ་ནི་གནས་གཅིག་ལ་གཉིས་དབང་བར་བྱས་པ་ཡིན་པར་
རིགས་པར་བྱའོ་ཞེས་སོ། །གྲོང་དང་གཙུག་ལག་ཁང་གི་བར་ན་ཉེ་འཁོར་འདོམ་གང་ལྟ་བུ་
ཡོད་ན། དེ་གང་གི་ཉེ་འཁོར་ཡིན་ཞེ་ན། གྲོང་ལ་ཉེ་འཁོར་དེ་ཡོད་པ་ནི། གཙུག་ལག་ཁང་
གི་ཉེ་འཁོར་ཉིད་མ་ཡིན་ནོ་ཞེས་སོ། །དེའི་རྒྱུ་མཚན་ནི། ཊིཀ་ལས། ཁྱིམ་པ་མི་བགྲུངས་པ་
དག་ལྷག་པར་གནས་པའི་ཕྱིར་རོ་ཞེས་སོ། ། །
ད་ནི་ཟླ་འཇོག་གི་སྤང་བ་འཆད་དེ། ཟླ་འཇོག་གི་སྐབས་འདིར་འཆང་བའི་སྤང་ལྟུང་
བསྟན་པའི་མདོ་དང་པོ་གཉིས་སྨོས་པ་ནི། དེ་གཉིས་ལས་གཞན་དུ་ན་ཟླ་འཇོག་ཏུ་འགྱུར་
 

ཞེས་ཟླ་འཇོག་ངོས་འཛིན་སླ་བར་བྱ་བའི་ཕྱིར་རོ། །ཟླ་འཇོག་དངོས་བསྟན་པ་ནི། གཞན་
དུ་ན། ཞེས་པ་ནས་སོ། །འདིའི་སྤྱི་དོན་ལ་བཞི་ལས། གླེང་གཞི་ནི། མཉན་ཡོད་དུ་དགེ་
སློང་རབ་ཏུ་མང་པོས་ཁ་བསོགས་ཀྱི་གོས་བྱིན་གྱིས་མ་བརླབས་པར་ཟླ་བ་གཅིག་ལས་
འདས་པར་འཇོག་པ་ལས་སྤང་བའི་ལྟུང་བྱེད་དུ་བཅས་སོ། །དགག་བྱ་ནི། འདོད་པ་ཆེ་བ་
སྟེ་འཆང་བ་དང་འདྲའོ། །ངོ་ཏི་ནི་བཅས་ལྡན་དགེ་སློང་གིས་བྱིན་གྱིས་བརླབས་པར་བྱ་
བའི་ཆོས་གོས་གསུམ་མ་ཚང་བ་ན་ཁ་བསྐང་བའི་གོས་ལ་རེ་བ་དང་བཅས་ཏེ། ཁ་བསོགས་
ཀྱི་གོས་བྱིན་གྱིས་མ་བརླབས་པར་བཞག་པ་ལས་རང་ངམ་ཤན་སྟོབས་ཀྱིས་ཞག་སུམ་ཅུ་
འདས་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་བཞག་པའི་དངོས་པོ་
དང་། གང་གིས་འཇོག་པའི་རྟེན་ནོ། །དང་པོ་ལ་བདུན་ཏེ་གོས་ཡིན་པ་དང་། རུང་བ་དང་
ཁྲུ་གང་ཡན་ཆད་ཀྱི་ཚད་དང་ལྡན་པ་དང་། གནས་སྐབས་དབང་བྱར་ཡོད་པ་དང་། རང་
ཉིད་ཀྱི་ཡིན་པ་དང་། བྱིན་གྱིས་བརླབས་པ་དང་མ་འབྲེལ་ལམ་འབྲེལ་ཀྱང་ཤན་རྗེས་སུ་
ཞུགས་པ་དང་བཅས་པ་དྲུག་ནི་འཆང་བའི་སྐབས་སུ་སྔར་བཤད་པ་དང་འདྲ་བ་ལས་ཚད་
དང་ལྡན་པ་ལ་ཁྱད་པར་ཡོད་དེ། འཆང་བའི་སྐབས་སུ་ཆུང་ཚད་ཁྲུ་གང་ཡན་ཆད་ནས། ཡ་
མཐའ་དཔག་ཏུ་མེད་པའོ། །ཟླ་འཇོག་གི་སྐབས་སུ་ནི་ཆུང་ཚད་ཁྲུ་གང་ཡན་ཆད་ནས།
འཁོར་གསུམ་ཁེབས་པར་མ་ལོངས་པའོ། །འཁོར་གསུམ་ཁེབས་པར་ལོངས་པ་ནི་བྱིན་
གྱིས་མ་བརླབས་པར་བཞག་ན་འཆང་ལྟུང་དུ་འགྱུར་གྱི། ཟླ་འཇོག་ཏུ་མི་འགྱུར་རོ། །ཁ་
བསྐང་བའི་གོས་ལ་རེ་བ་དང་བཅས་ཏེ་བཞག་པའི་ཁ་བསོགས་ཀྱི་གོས་ཡིན་པ་སྟེ། གཞན་
དུ་ན་དེ་ནི་ཞེས་པས་སོ། །
གཉིས་པ་གང་གིས་འཇོག་པའི་རྟེན་ནི། སྲ་བརྐྱང་དང་མི་ལྡན་པ་དང་། བྱིན་གྱིས་
བརླབས་པར་བྱ་བའི་ཆོས་གོས་གསུམ་ཚང་བ་མ་ཡིན་པ་སྟེ། འདི་གསུམ་ནི་སྲ་བརྐྱང་བཏིང་
 

བ་ལ་མི་འབྱུང་ཞེས་པ་དང་། གཞན་དུ་ན་ཞེས་པས་སོ། །བསམ་པའི་ཡན་ལག་ལ་གཉིས་
ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་སློང་ནི་རང་དོན་དུ་ཟླ་བ་ལས་འདས་པར་
འཇོག་པ་རྒྱུན་མ་ཆད་པའོ། །སྦྱོར་བ་ནི་གོས་དེ་ལ་བྱིན་རླབས་མི་བྱེད་པར་འཇོག་པ་ཉིད་
ཡིན་གྱི། ལུས་ངག་ཏུ་ཐོན་པ་མི་དགོས་ཏེ། བྱ་བ་མི་བྱེད་པའི་སྦྱོར་བ་ཡིན་པའི་ཕྱིར་རོ། །
མཐར་ཐུག་ནི་ཞག་སུམ་ཅུའི་མཚན་མོ་མཐའི་སྐད་ཅིག་མའོ། །ཡན་ལག་གི་དོན་ལ། གཞན་
དུ་ན་ཞེས་སོ། །ཁ་དོག་རིགས་མི་མཐུན་པ་དང་། ལ་སོགས་པའི་སྒྲས་བསྡུས་པ་རྒྱུ་ལས་
རིགས་མི་མཐུན་པ་ནི་ཁ་བསྐང་བའི་གོས་སུ་ཆོག་པ་ཉིད་མ་ཡིན་ནོ། །
དེས་ན་རིགས་མི་མཐུན་པ་དེ་ལ་རེ་བས་རེ་བའི་གོ་མི་ཆོད་དེ་རིགས་མི་མཐུན་པ་ལ་
རེ་ཞིག་གཞག་ཏུ་མི་གནང་ལ། བཞག་ན་ཡང་ཞག་བཅུ་པ་ཉིད་དུ་འགྱུར་རོ། །རིགས་མི་
མཐུན་པ་དེ་རྙེད་པས་རྙེད་པའི་གོ་མི་ཆོད་དེ། རིགས་མི་མཐུན་པ་དེ་རྙེད་ན་ཡང་། ཁ་
བསྐང་བའི་གོས་གཞན་ལ་རེ་ཞིག་གཞན་དུ་གནང་བའོ། །དེ་རྙེད་ན་ཞེས་པའི་སྐབས་འདིར་
མུ་བཞི་སྲིད་དེ། རིགས་ཀྱང་ལྡོག་ལ་ཤན་ཡང་འབྱུང་བ་དང་། རིགས་མི་ལྡོག་ཤན་འབྱུང་བ་
དང་། རིགས་ལྡོག་ཤན་མི་འབྱུང་བ་དང་། རིགས་མི་ལྡོག་ཤན་མི་འབྱུང་བའོ། །མུ་དང་པོ་
ནི་ཆོས་གོས་གསུམ་ཚང་བར་མེད་པའི་དགེ་སློང་གིས་ཆོས་གོས་མི་ལྡང་བའི་ཁ་བསོགས་
ཀྱི་གོས་རྙེད་ནས་ཁ་བསྐང་བའི་གོས་ལ་རེ་བ་དང་བཅས་ཏེ། གོས་དེ་བྱིན་གྱིས་མ་བརླབས་
པར་བཞག་པ་ལ། ཟླ་བ་གཅིག་གི་ནང་རོལ་དུ་ཁ་བསྐང་བའི་གོས་རིགས་མཐུན་པ་དེ་རྙེད་
ན་བཅུ་ཚན་གསུམ་པོ་གང་ལ་རྙེད་པའི་ཞག་བཅུ་པ་དེའི་ཞག་གྲངས་དང་པོ་ལ་གོས་སྔ་མ་
དེའི་ཞག་གྲངས་ཀྱི་བག་ཞད་ལ་གློན་པ་སྟེ་ཞག་ཤན་འབྱུང་བ་ཉིད་དོ། ། ཞེས་སྤྱིར་བསྟན།
དེ་ཡང་བྱེ་བྲག་ཏུ་ཕྱེ་ན་གསུམ་ལས། དང་པོ་བཅུ་ཚན་དང་པོ་ལ་ཁ་བསྐང་བའི་གོས་རྙེད་པ་
དེ༑ ཚེས་གཅིག་ལ་ཁ་བསོགས་ཀྱི་གོས་རྙེད་ནས། ཁ་བསྐང་བའི་གོས་དེ་ཚེས་ལྔ་ལ་རྙེད་
ན༑ ཞག་བཅུ་ཚན་དེའི་དང་པོ་ཚེས་གཅིག་སྟེ་ཚེས་གཅིག་གི་ཞག་གྲངས་ལ་གོས་ཕྱི་མ་དེ་
 

བག་ཞད་ལ་གློན་པ་སྟེ་ཞག་ཤན་འབྱུང་བ་ཉིད་དོ། །དེ་ཡང་གོས་སྔར་རྙེད་ལས་ནི་རང་
སྟོབས་ཀྱིས་ཞག་བཅུ་པའི་འཆང་ལྟུང་བསྐྱེད་ཅིང་གོས་ཕྱིས་རྙེད་དེ་ཡང་གོས་སྔར་རྙེད་དེའི་
ཞག་གྲངས་ཀྱི་བག་ཞད་ལ་གློན་སྟེ་ཤན་བརྡེགས་པས་ཞག་བཅུ་པའི་འཆད་ལྟུང་བསྐྱེད་དོ། །
གཉིས་པ་བཅུ་ཚན་བར་པ་ལ། ཁ་བསྐང་བའི་གོས་རྙེད་པ་ནི། ཚེས་གཅིག་ལ་ཁ་
བསོགས་ཀྱི་གོས་རྙེད་ནས། ཁ་བསྐང་བའི་གོས་དེ་ཚེས་བཅོ་ལྔ་ལ་རྙེད་ན་ཞག་བཅུ་ཚན་
བར་པ་དེའི་དང་པོ་ཚེས་བཅུ་གཅིག་པ་དེ་ཚེས་བཅུ་གཅིག་ནས་རྩིས་པའི་ཞག་གྲངས་ལ།
གོས་ཕྱི་མ་དེ་བག་ཞད་ལ་གློན་པ་སྟེ། ཞག་ཤན་འབྱུང་བ་ཉིད་དོ། །དེ་ཡང་གོས་སྔ་ཕྱི་
གཉིས་ཀ་ལས་ཞག་བཅུ་པའི་འཆང་ལྟུང་བསྐྱེད་དེ་རང་སྟོབས་དང་ཤན་སྟོབས་སྔ་མ་བཞིན་
གསུམ་པ་བཅུ་ཚན་གསུམ་པ་ལ་ཁ་བསྐང་བའི་གོས་རྙེད་པ་ནི། ཚེས་གཅིག་ལ་ཁ་
བསོགས་ཀྱི་གོས་རྙེད་ནས་ཁ་བསྐང་བའི་གོས་དེ་ཚེས་ཉི་ཤུ་ལྔ་ལ་རྙེད་ན་ཞག་བཅུ་ཚན་
གསུམ་པ་དེའི་དང་པོ་ཚེས་ཉི་ཤུ་རྩ་གཅིག་སྟེ། ཚེས་ཉི་ཤུ་རྩ་གཅིག་ནས་བརྩིས་པའི་ཞག་
གྲངས་ལ་གོས་ཕྱི་མ་དེ་བག་ཞད་ལ་གློན་པ་སྟེ། ཞག་ཤན་འབྱུང་བ་ཉིད་དོ། །དེ་ཡང་གོས་
སྔ་ཕྱི་གཉིས་ཀ་ལས་ཞག་བཅུ་པའི་འཆང་ལྟུང་འབྱུང་སྟེ། རང་སྟོབས་དང་ཤན་སྟོབས་སྔ་མ་
བཞིན་ནོ། །བག་ལ་གློན་པ་ཉིད་དོ་ཞེས་པ་ནི་ཤན་འབྱུང་བ་ཉིད་དོ་སྟེ། ཊཱིཀ་ལས། སྔར་
བཞག་པ་དེའི་ཤན་གྱི་དབང་གིས་ཕྱི་མ་དེ་སྔ་མའི་བག་ལ་གློན་པ་ཉིད་ཡིན་པའི་ཕྱིར་རོ་
ཞེས་སོ། །འདི་ལ་ཁ་ཅིག་ན་རེ་ཟླ་བ་གཅིག་འདས་པའི་ལྟུང་བ་དེ་ཟླ་བའི་འཇོག་པའི་ལྟུང་
བ་ཡིན་གྱི། ཞག་བཅུ་པའི་འཆང་ལྟུང་མ་ཡིན་ཏེ། ཟླ་བ་གཅིག་འདས་པ་ལ་ཞག་བཅུ་པ་མི་
སྲིད་པའི་ཕྱིར་རོ་ཞེས་སོ། །དེ་ནི་མ་ཡིན་ཏེ། ཁ་བསྐང་བའི་གོས་དེ་ཉི་ཤུ་ལྔ་ལ་རྙེད་ནས།
ཁ་བསྐང་བ་ལ་རེ་བ་མེད་པ་ཞག་སུམ་ཅུ་འདས་པའི་ལྟུང་བ་དེ་ཆོས་ཅན། ཟླ་འཇོག་གི་སྤང་
ལྟུང་མ་ཡིན་པར་ཐལ། ཟླ་འཇོག་སྤང་ལྟུང་གི་ཡན་ལག་མ་ཚང་བའི་ཕྱིར་ཏེ། ཁ་བསྐང་བ་
 

ལ་རེ་བ་མེད་པའི་ཕྱིར་རོ། །འདོད་ན་དམ་བཅའ་ཉམས་སོ། །གཞན་ཡང་། ཟླ་བ་གཅིག་
འདས་པ་ལ་ཞག་བཅུ་པའི་འཆང་ལྟུང་མི་སྲིད་ན། ཞག་ཉི་ཤུ་འདས་པ་ལ་ཡང་ཞག་བཅུ་པའི་
འཆང་ལྟུང་མི་སྲིད་པར་འགྱུར་ཞེས་མགོ་མཚུངས་པས། ཁ་བསྐང་བའི་གོས་ཞག་བཅུ་ཚན་
བར་པ་ལ་རྙེད་ནས་ཞག་ཉི་ཤུ་འདས་པའི་ལྟུང་བ་དེ་འཆང་ལྟུང་དང་ཟླ་འཇོག་གང་དུ་ཡང་
མ་གཏོགས་པར་ཐལ་བར་འགྱུར་ཏེ་ཤིན་ཏུ་མི་རིགས་སོ། །གཉིས་པ་རིགས་ཕྱིར་མི་ལྡོག་
ཤན་འབྱུང་བ་ནི། ཚེས་གཅིག་ལ་ཁ་བསོགས་ཀྱི་གོས་རྙེད་ནས་ཁ་བསྐང་བའི་གོས་དེ་ཚེས་
གཉིས་སམ་གསུམ་ལ་རྙེད་ཅིང་དེ་གཉིས་ཀ་བསྡམས་ཀྱང་འཁོར་གསུམ་ཁེབས་པར་མ་
ཆོག་ནས། ཁ་བསྐང་བའི་གོས་གཞན་ལ་རེ་བ་དང་བཅས་ཏེ་བྱིན་གྱིས་མ་བརླབས་པར་ཟླ་
བ་གཅིག་འདས་ན། གོས་སྔ་མ་ལ་ནི་རང་སྟོབས་ཀྱིས་ཟླ་འཇོག་དང་གོས་ཕྱི་མ་ལ་ཤན་
སྟོབས་ཀྱིས་ཟླ་འཇོག་གི་སྤང་ལྟུང་འབྱུང་བའོ། །གསུམ་པ་རིགས་བཟློག་ཤན་མི་འབྱུང་བ་
ནི༑ ཁ་བསྐང་བའི་གོས་དེ་མ་ལ་སོགས་པས་ཉམས་ཏེ་རེ་བ་མེད་པར་གྱུར་པ་དང་། ཁ་
བསྐང་བའི་གོས་ལ་རེ་བ་དེ་གྲུབ་པར་མ་གྱུར་ཏེ་རེ་བ་མེད་པར་གྱུར་པ་དང་། ཁ་བསྐང་
བའི་གོས་ལ་རེ་བའི་བསམ་པ་རང་བཞིན་གྱིས་ལོག་པ་སྟེ། ལུང་རྣམ་འབྱེད་ལས། ཉམས་
གྱུར་གྲུབ་པར་མ་གྱུར་དང་། རྒྱུན་ཆད་ཅེས་གསུངས་སོ། །བཞི་པ་རིགས་མི་ལྡོག་ཤན་མི་
འབྱུང་བ་ནི་ཚེས་གཅིག་གི་སྔ་དྲོ་ཁ་བསོགས་ཀྱི་གོས་རྙེད་ནས་ཁ་བསྐང་བའི་གོས་དེ་ཡང་
ཚེས་གཅིག་གི་ཕྱི་མ་རེད་དུ་རྙེད་ཅིང་དེ་གཉིས་ཀ་བསྡོམས་ཀྱང་འཁོར་གསུམ་ཁེབས་པར་
མ་ཆོག་ན། ཁ་བསྐང་བའི་གོས་གཞན་ལ་རེ་བ་དང་བཅས་ཏེ་བྱིན་གྱིས་མ་བརླབས་པར་ཟླ་
བ་གཅིག་འདས་ན་གོས་གཉིས་ཀ་ལས་རང་སྟོབས་ཀྱིས་ཟླ་འཇོག་གི་སྤང་ལྟུང་འབྱུང་བའོ། །
གསར་པ་ལས་ཞེས་པའི་ཊིཀ་ལས་གོས་ཇི་ལྟ་བུ་དང་། ཚད་ཇི་ཙམ་ལ་བྱིན་རླབས་ཆགས་
པར་འགྱུར་བ་དང་། དེ་ལས་ལྡོག་པ་ལ་སྤང་བར་འགྱུར་བ་དེ་བརྗོད་པར་བྱ་སྟེ་ཞེས་པ་དང་།
གཞན་ཡང་ཊིཀ་ལས། རིམ་པ་ལྷག་པར་སྦྱོར་བ་གང་ཡིན་པ་དེ་སྤང་བར་འགྱུར་གྱི།
 

རིམ་པ་ཇི་སྐད་བསྟན་པ་དག་ནི་སྤང་བར་མི་འགྱུར་རོ་ཞེས་བཤད་པ་ལ་བརྟེན་ནས་ཁ་ཅིག་
ན་རེ་གོས་ཚད་ལས་ལྷག་པ་ལ་ཚད་དང་ལྡན་པ་ཚུན་ཆད་ལ་བྱིན་རླབས་འཆགས་ཤིང་དེ་ཕན་
ཆད་ལྷག་པའི་ཆ་ལ་བྱིན་རླབས་མི་འཆགས་པས་སྤང་བར་མི་འགྱུར་རོ་ཞེས་ཟེར་རོ། །དེ་
ནི་མི་རིགས་སོ། །གོས་ཟླ་མེད་གཅིག་ལ་དུས་གཅིག་ཏུ་བྱིན་རླབས་ཡོད་མེད་འགལ་བའི་
ཕྱིར་དང་། ཁྲུ་བཅུ་ཡོད་པའི་གོས་གཅིག་ལ་ཕྱོགས་རེ་རེར་སྣམ་སྦྱར་དང་མཐོང་གོས་ཀྱི་
བྱིན་རླབས་གཉིས་ཀ་འཆགས་པར་ཐལ་བར་འགྱུར་ཏེ། དེ་གཉིས་ཀྱི་བྱིན་རླབས་འཆགས་
པར་རྒྱུ་མཚན་མཚུངས་པའི་ཕྱིར་རོ། །འདོད་ན་ཚུལ་ཁྲིམས་ལ་འགལ་བ་དུ་མ་འདུ་བར་
འགྱུར་ཞེས་གསུངས་སོ། །སྒྲུབ་བྱེད་དུ་མི་ཕྱེ་བ་ནི་ཊིཀ་ལས་གོས་ཚད་ལས་ལྷག་པ་ལ་སྤང་
བར་འགྱུར་ཞེས་པ་ཚད་ལས་ལྷག་པ་ནི་གོས་རིལ་པོ་ཚད་ལས་ལྷག་པ་སྟེ། འཇིག་རྟེན་ན་
ལུས་དྲོངས་ལྷག་པ་བཞིན་ནོ། །གདིང་བ་ཡང་ཉིས་རིམ་མོ་ཞེས་སྦྱར་རོ། །རྣམ་འབྱེད་
འགྲེལ་ལས། སྣམ་སྦྱར་དང་གདིང་བ་ཡང་ཉིས་རིམ་བྱ་བ་ནི་ལས་ཆེ་བའི་ཕྱིར་རོ་ཞེས་
བཤད་ཀྱང་སྣམ་སྦྱར་ནི་ལས་ཆེ་བར་མ་གྲུབ་སྟེ། བགོ་བའི་གནས་བདུན་ལས་མ་གསུངས་
པའི་ཕྱིར་རོ། །སྣམ་སྦྱར་ནི་ཆོས་གོས་ཀྱི་གཙོ་བོ་ཡིན་པའི་ཕྱིར་དང་། གདིང་བ་ནི་ལས་ཆེ་
བའི་ཕྱིར་རོ། །སེམས་མ་བསྐྱེད་པར་དཔོག་པར་མི་བྱ་བ་ནི་འཆར་བའི་རྒྱུར་འགྲོ་དགག་
པའི་ཕྱིར་རོ། །སྣམ་སྦྱར་གྱི་སྣམ་ཕྲན་དག་ནི་གཞུང་འདི་ནས་བཤད་པ་བཞིན་དུ་ལུང་ལས་
ཀྱང་གསུངས་སོ། །
འོ་ན་ཉན་ཐོས་ཀྱི་ས་ལས། ཆོས་གོས་ཆེན་པོ་དུམ་བུ་བདུན་པ་དང་དུམ་བུ་དགུ་པ་
ཉིས་སྦྱར་དུ་བཙེམས་པ་གང་ཡིན་པ་དེ་ནི་སྣམ་སྦྱར་ཞེས་བྱའོ་ཞེས་བཤད་པ་དང་འགལ་
སྙམ་ན། དེ་ནི་ཉན་ཐོས་སྡེ་པ་གཞན་གྱི་ལུགས་ཡིན་པར་སེམས་སོ། །དེ་ཡན་ཆད་ནི་ཚེམ་
བུའོ་ཞེས་པའི་འགྲེལ་ཆུང་ལས། ཚེམ་བུ་སྟེ་ཕྱག་དར་ཁྲོད་པའི་ཆོས་གོས་ཀྱི་སྔར་ནི་
འཆགས་སོ་ཞེས་བཤད་ཀྱང་མི་འཐད་དེ། རྣམ་འབྱེད་འགྲེལ་ལས། སྣམ་ཕྲན་ཉི་ཤུ་རྩ་ལྔ་
 

པ་གླེགས་བུ་བྱེད་དང་ལྔ་པ་ཡན་ཆད་ནི་ལྷན་པ་མཐར་ཆགས་སུ་གྱུར་པ་ཡིན་པའི་ཕྱིར་ཧྲལ་
ཧྲུལ་ཡིན་གྱི་སྣམ་སྦྱར་ནི་མ་ཡིན་ནོ་ཞེས་བཤད་དོ། །སྣམ་སྦྱར་མ་ཡིན་པས་དེའི་བྱིན་རླབས་
མི་འཆགས་སོ། །ཊིཀ་ལས། བླ་གོས་དང་མཐང་གོས་ཀྱི་སྣམ་ཕྲན་གྱི་ཚད་ནི་སྣམ་སྦྱར་གྱི་
ཚད་ལྟར་གང་དུ་ཡང་བཀའ་མ་བསྩལ་ཏོ་ཞེས་བཤད་པ་ནི་མཚན་ཉིད་གཏན་ལ་འབེབས་
པའི་གནས་སྐབས་གང་དུ་ཡང་བཀའ་མ་བསྩལ་ཏོ་ཞེས་པའོ། །ཆོ་ག་བསྟན་པའི་སྐབས་སུ་
ནི་ལུང་གཞི་ལས་ཆོས་གོས་ཀྱི་རྒྱུ་བྱིན་གྱིས་བརླབས་པའི་སྐབས་སུ་བླ་གོས་མཐང་གོས་
ལས་སྣམ་ཕྲན་དང་གླེགས་བུའི་ཚད་གསུངས་སོ། །འདིར་ཁ་ཅིག་ན་རེ་བླ་གོས་དང་མཐང་
གོས་ལའང་སྣམ་ཕྲན་དང་གླེགས་བུ་མེད་ན་རྒྱུའི་བྱིན་བརླབས་བྱའི་ཆོས་གོས་དངོས་ཀྱི་
བྱིན་རླབས་མི་འཆགས་ཞེས་ཟེར་རོ། །
དེ་ཡང་ཀརྨ་ཤ་ཏཾ་འགྱུར་རྙིང་པ་ལས་བླ་གོས་ཀྱི་སྐབས་སུ། འཚལ་ལ་བར་ཆད་མ་
བྱུང་ན་སྣམ་ཕྲན་བདུན་པར་བགྱིས་ཏེ་གླེགས་བུ་ཕྱེད་དང་གསུམ་པར་བགྱིའོ་ཞེས་བཤད་
ཅིང་། མཐང་གོས་ཀྱི་སྐབས་སུ་ཡང་འཚལ་ལ་བར་ཆད་མ་བྱུང་ན་སྣམ་ཕྲན་ལྔ་པར་བགྱིས་
ཏེ་གླེགས་བུ་ཕྱེད་དང་གཉིས་པར་བགྱིའོ་ཞེས་བཤད་པ་ལ་བརྟེན་ནས་སོ། །དེ་ནི་འགྱུར་
སྐྱོན་ཡིན་པར་ཐེ་ཚོམ་མེད་དེ། ལུང་གཞི་ལས་ཆོས་གོས་ཀྱི་རྒྱུ་བྱིན་གྱིས་རློབ་པ་ནི་བླ་གོས་
ཀྱི་སྐབས་སུ་འཚལ་ན་སྣམ་ཕྲན་བདུན་པར་བགྱིས་ཏེ། གླེགས་བུ་ཕྱེད་དང་གསུམ་པར་
བགྱིའོ། །བར་ཆད་མ་བྱུང་ན་བཀྲུའོ་བཅང་ངོ་། །ཞེས་གསུངས་ཤིང་། མཐོང་གོས་ཀྱི་
སྐབས་སུ་ཡང་། འཚལ་ན་སྣམ་ཕྲན་ལྔ་པར་བགྱི་སྟེ་གླེགས་བུ་ཕྱེད་དང་གཉིས་པར་བགྱིའོ། །
བར་ཆད་མ་བྱུང་ན་བཀྲུའོ་བཅང་ངོ་ཞེས་གསུངས་སོ། །ལུང་ལས་གསུངས་པ་དེ་ཁོ་ན་ལྟར་
སྐད་གསར་བཅད་ཀྱིས་གཏན་ལ་ཕབ་པའི་ཀརྨ་ཤ་ཏམ་ལས་ཀྱང་བླ་གོས་མཐང་གོས་གཉིས་
ཀྱི་སྐབས་སུ་གསུངས་སོ། །དེ་ལྟར་ན་སྣམ་སྦྱར་གྱི་རྒྱུ་བྱིན་གྱིས་རློབ་པའི་དོན་དུ་ནི། འཚལ་
ལ་བར་ཆད་མ་བྱུང་ན་སྣམ་ཕྲན་དགུ་པ་ལ་སོགས་པར་བགྱིས་ཏེ། གླེགས་བུ་ཕྱེད་དང་
 

གསུམ་པ་ལ་སོགས་པར་བགྱིའོ་ཀརྨ་ཤ་ཏམ་ལས་གསུངས་པ་བཞིན་བརྗོད་པར་བྱ་སྟེ། གཞི་
འགྲེལ་ལས་ཀྱང་འཚལ་ལ་བར་ཆད་མ་བྱུང་ན་ཞེས་སོ། །བླ་གོས་ཀྱི་རྒྱུ་བྱིན་གྱིས་རློབ་པའི་
སྐབས་སུ་ནི། འཚལ་ན་སྣམ་ཕྲན་བདུན་པར་བགྱིས་ཏེ་གླེགས་བུ་ཕྱེད་དང་གསུམ་པར་
བགྱིའོ་བར་ཆད་མ་བྱུང་ན་བཀྲུའོ། །བཅང་ངོ་། །སྡེབ་བོ། །ཟུང་གདབ་བོ། །དྲུབ་བོ། །ཁ་
བསྒྱུར་རོ་ཞེས་ལུང་ལས་གསུངས། མཐོང་གོས་ཀྱི་སྐབས་སུ་ནི། འཚལ་ན་སྣམ་ཕྲན་ལྔ་
པར་བགྱིས་ཏེ། གླེགས་བུ་ཕྱེད་དང་གཉིས་པར་བགྱིའོ། །བར་ཆད་མ་བྱུང་ན་བཀྲུའོ། །
བཅང་ངོ་། །དྲའོ། །སྡེབ་བོ། །ཟུང་གདབ་བོ། །དྲུབ་བོ། །ཁ་བསྒྱུར་རོ་ཞེས་ལུང་ལས་
གསུངས་སོ། །དེས་ན་ལུང་མ་མོ་ལས་སྣམ་སྦྱར་ནི་ངེས་པར་དྲས་ཏེ་བྱའོ། །བླ་གོས་དང་
མཐང་གོས་ནི་ངེས་པ་མེད་དོ་ཞེས་གསུངས་ལ། མེ་ཏོག་ཕྲེང་རྒྱུད་ལས་ཀྱང་། སྣམ་སྦྱར་
ངེས་པར་དྲས་ཏེ་བཅང་། །གཞན་དག་མ་ངེས་གང་གི་ཕྱིར། །འདོད་ཆུང་རང་གི་ཆོས་གོས་
ཀྱི༑ ༑ལས་ཀྱི་སྡུག་བསྔལ་འགྱུར་ཕྱིར་རོ། །ཞེས་བཤད་དོ། །
བྱིན་གྱིས་བརླབ་ཏུ་རུང་བ་ཆེན་པོ་དག་ནི་རང་གི་ཁྲུ་གསུམ་དང་ལྔ་དག་གོ། །ཞེས་
མཐང་གོས་ལ་ཞེང་དུ་ཁྲུ་གསུམ་བྱས་པ་དེ་གོན་ན་ནི་ཧ་ཅང་འཇོལ་བའི་ཉེས་བྱས་བསྐྱེད་
པར་གསུངས་པ་དང་འགལ་ཞེ་ན། བྱིན་གྱིས་བརླབ་ཏུ་རུང་བའི་མཐོང་གོས་ཀྱི་ཚད་དང་།
གོན་དུ་རུང་བའི་མཐོང་གོས་ཀྱི་ཚད་གཉིས་ལས། མཐོང་གོས་ཀྱི་ཞེང་དུ་ཁྲུ་གསུམ་གསུངས་
པ་འདི་ནི་སྔ་མ་སྟེ་བྱིན་གྱིས་བརླབ་ཏུ་རུང་བ་ཞེས་གསུངས་སོ། །སྤྱིར་ན་ཁྲུ་འཇལ་བ་
རྣམས་ལ་ཁྲུ་རྣམ་པ་གསུམ་འདུལ་བའི་གཞུང་རྣམས་ལས་གསུངས་ཏེ། རྡུལ་ཁྲུ་དང་། ལུས་
ཁྲུ་དང་། ལག་ཁྲུའོ། །དང་པོ་ནི། བལ་ཁུར་བའི་སྐབས་སུ་འཆད་དོ། །གཉིས་པ་ནི། ཁྲུའི་
དོན་ནི་ལུས་ཀྱི་ཆ་བདུན་ལས་གཉིས་སོ་ཞེས་སོ། །གསུམ་པ་ནི། ཊཱིཀ་ལས། གྲུ་མོ་ནས་
གུང་མོའི་རྩེ་མོའི་བར་ཞེས་སོ། །རྡུལ་ཁྲུ་ལུས་ཁྲུ་ལག་ཁྲུ་སྟེ། །ཁྲུ་གསུམ་རྣམ་དབྱེ་ཤེས་པར་
བྱ༑ ༑རྡུལ་ཁྲུས་གཞལ་བར་བྱ་བ་ནི། །ཁང་པའི་ཚད་དང་ཁྲི་རྐང་ཚད། །གདིང་བ་གཡན་
 

དགབ་རས་ཆེན་ནོ། །དེ་དག་ལས་གཞན་ཆོས་གོས་རྣམས། །ལུས་ཁྲུའམ་ལག་ཁྲུས་
གཞལ་བ་སྟེ། །ལུས་རིང་ཧ་ཅང་ལག་ཐུང་དང༌། །དེ་ལས་ལྡོག་པས་ཆོས་གོས་རྣམས། །
རང་གི་ལུས་ཁྲུ་ཁོ་ནས་གཞལ། །ལུས་ཚད་ལག་ཚད་འཚམས་པ་ཡིས། །ལག་ཁྲུས་ཀྱང་ནི་
གཞལ་དུ་རུང་། །ཞེས་བཟུང་ངོ་། །རལ་ཀ་དཔུང་ཆད་ནི་རྒྱ་ཁྱོན་ཇི་ཙམ་ཡོད་པ་ལོགས་སུ་
བྱིན་གྱིས་བརླབས་ཏེ་སྒོ་བུའམ་ཟུངས་ཀྱིས་འཐུད་པའོ། ། །
ཞུ་བའི་སྐབས་ནི། ཆུང་བ་ཁྲུ་གང་བ་དེ་བས་ཀྱང་དམན་པ་སྟེ་གོས་ཁྲུ་གང་བས་ཆུང་
བ་ནི། ཆུང་བ་ཁྲུ་གང་བ་དང་འདྲ་སྟེ་འཁོར་གསུམ་ཁེབས་པ་བས་ཆུང་བ་ཁྲུ་གང་བ་དང་
འཆང་འཇོག་གི་ཉེས་པ་བསྐྱེད་པར་འདྲ་བའོ། །དེ་ཡང་གོས་ཁྲུ་གང་བས་ཆུང་བ་དེ་ཁ་བསྐང་
བ་ལ་རེ་བ་མེད་པར་འཆང་ན་འཆང་བའི་ཉེས་བྱས་དང་། རེ་བ་དང་བཅས་པར་འཇོག་ན་
ཟླ་འཇོག་གི་ཉེས་བྱས་སུ་འགྱུར་བ་ཉིད་དོ། །འཆང་འཇོག་གི་སྤང་ལྟུང་དུ་ནི་མི་འགྱུར་ཏེ།
ཚད་དང་ལྡན་པའི་ཡན་ལག་མ་ཚང་བའི་ཕྱིར་རོ། །ཁ་བསྐང་བ་ལ་རེ་བ་མེད་པའི་དབང་དུ་
བྱས་ནས་བསྟན་པ་ནི་མཆུ་དང་ཞིང་གི་འཁོར་གསུམ་གྱི་ཕྱེད་མི་ཁེབས་པའི་གོས་ཁ་བསྐང་
བ་ལ་རེ་བ་མེད་པ་ནི་ཟླ་འཇོག་ཏུ་གཏོགས་པ་མ་ཡིན་ཏེ། ཁ་བསྐང་བ་ལ་རེ་བ་མེད་པ་ཉིད་
ཡིན་པའི་ཕྱིར་རོ། །དེས་ན་འཆང་བའི་ཉེས་བྱས་སུ་འགྱུར་བ་ཉིད་དོ། །གོས་རུང་བ་མ་ཡིན་
པ་རྔ་བལ་ལ་སོགས་པ་ཡང་། རེ་བ་མེད་པ་ཉིད་དོ་ཞེས་སྔ་མ་བཞིན་ནོ། །ཞུ་བ་ལས། གོས་
ཇི་ལྟ་བུ་བཞག་པར་བགྱི། རུང་བ་གང་ཡིན་པའོ་ཞེས་གསུངས་ཏེ། གོས་མི་རུང་བ་ནི་ཁ་
བསྐང་བ་རེ་བ་དང་བཅས་ཏེ་འཇོག་པ་བཀག་པའོ། །བཀག་ཀྱང་རེ་བ་དང་བཅས་ཏེ་
བཞག་ན། ཟླ་འཇོག་གི་ཞུ་བ་ལས། གོས་མི་རུང་བ་ནི་ཟླ་བ་གཅིག་ལས་ལྷག་པར་བཞག་
ན་ཉེས་བྱས་སུ་འགྱུར་བ་ཉིད་དོ་ཞེས་གསུངས་སོ། །གདོང་ཕྱིས་ལ་སོགས་པ་འདི་རྣམས་
བྱིན་གྱིས་མ་བརླབས་པ་དག་རེ་བ་མེད་པ་ཉིད་དོ་ཞེས་གོང་དུ་སྙག་སྟེ། གོས་དེ་རྣམས་ནི་
དགེ་སློང་གིས་ཁ་བསྐང་བ་ལ་རེ་བ་དང་བཅས་ཏེ་བཞག་ཀྱང་ཞག་བཅུ་འཆང་བའི་ཉེས་བར་
 

འགྱུར་གྱི། ཟླ་འཇོག་ཏུ་མི་འགྱུར་ཏེ། དགེ་སློང་ཕའི་ཟླ་འཇོག་ནི་ཆོས་གོས་གསུམ་པོ་མ་
ལྡངས་པ་ཁོ་ན་ལ་བཅས་པ་ཡིན་པའི་ཕྱིར་དང་། གདོང་ཕྱིས་ལ་སོགས་པ་དེ་གསུམ་ནི་ཆོས་
གོས་གསུམ་པོ་གང་ཡང་མ་ཡིན་པའི་ཕྱིར་རོ། །དེ་ཡང་ཞུ་བ་ལས། དགེ་སློང་གི་ཆོས་གོས་
གསུམ་ཚང་ན་གོས་གཞན་རྙེད་པ་ནི་ལྡངས་ཀྱང་རུང་མ་ལྡངས་ཀྱང་རུང་སྟེ། དེ་ཐམས་ཅད་
ནི་ཞག་བཅུ་པ་ཡིན་ནོ་ཞེས་གསུངས་པས་གདོང་ཕྱིས་ཆུ་ཚགས་སྟན་འབྱམ་གསུམ་ཞག་
བཅུ་འདས་ན་འཆང་བའི་སྤང་བར་འགྱུར་ལ། དྲེའུ་རྔོག་ནི་ཞག་བཅུ་འདས་ན་ཉེས་བྱས་སུ་
འགྱུར་གྱི་འཆང་བའི་སྤང་ལྟུང་དུ་མི་འགྱུར་ཏེ། རུང་བའི་ཡན་ལག་མ་ཚང་བའི་ཕྱིར་རོ། །
འགྱུར་གྱི་འཆང་བའི་རྒྱ་ང་སྤང་བར་འགྱུར་ལ། དྲང་ཕྱིས་ཆུ་ཚགས་ལྟ་
ད་ནི་འཁྲུར་འཇུག་པའི་སྤང་བ་འཆད་དེ། སྐབས་ནས་བྱུང་བའི་བསླབ་བྱ་ནི། སྦྲུམ་
མ་དབེན་པར་བཞག་གོ་ཞེས་སོ། །ཉེ་དུའི་ཐུན་མོང་བསྟན་པ་ནི་ཕ་མ་དག་ནས་བདུན་པ་
ཚུན་ཆད་ལས་ཞེས་སོ། །འདིའི་སྤྱི་དོན་ལ་གཉིས་ལས། དང་པོ་དགོས་པའི་དོན་ནི་ཚིག་
ཚོགས་བསྐྱུངས་པ་དང་། མདོར་བསྡུས་རྟོག་པའོ། །
གཉིས་པ་བསྡུས་པའི་དོན་ལ་ལྔ་ལས། དང་པོ་ཡན་ལག་གིས་ཁྱབ་པ་སྦྱར་བ་ལ་
གཉིས་ཏེ། ཁྱབ་པ་སྦྱར་བ་དངོས་དང་། སྒྲོ་འདོགས་སྤང་བའོ། །དང་པོ་ནི། ལུང་ལས་
དངོས་སུ་གསུངས་པ་ཉི་ཤུ་དང་། བསྟན་བཅོས་ནས་བཤད་པ་ལྔ་དང་དེ་རྣམས་རྒྱུ་མཚན་
མཚུངས་པའི་མདོར་བསྡུས་གང་ཡང་རུང་བ་གཅིག་སྟེ་ཉི་ཤུ་རྩ་དྲུག་གོ། །དེ་ཡང་ལུང་ལས།
དངོས་སུ་གསུངས་པ་ཉི་ཤུ་ནི། །འཁྲུར་འཇུག་པ་དང་ལེན་པ་དང་། །སློབ་དང་སྟོད་
གཡོགས་སྨད་གཡོགས་བཅས། །རིན་དང་སོ་སོ་རྨེལ་འཇུག་དང་། །མངོན་ཚན་ཉོ་ཚོང་
ལྷུང་བཟེད་འཚོལ། །ཐ་ག་གཉིས་དང་ཆོས་གོས་གཉིས། །འདུག་གནས་ཟས་དང་བསོད་
པ་ཉིད། །གཅེར་བུ་མགྲོན་གཉེར་གྲོང་དང་ནི། །ཁྱིམ་གཞན་ཉིད་དང་ཉི་ཤུའོ། །དེ་ཡང་
ལྷང་བཟེད་འཚོལ་བ་ལ་ཉེ་དུ་མ་ཡིན་པ་ཡན་ལག་ཏུ་དགོས་པ་འདི་དེང་སང་ལུང་ན་མི་
སྣང་ཡང་། ཡི་གེ་ཆད་པར་འདྲ་སྟེ། མདོ་རྩ་བ་ལས་ལུང་གི་དོན་ཙམ་སྡུད་པའི་སྐབས་སུ་ཉེ་
 

དུ་མ་ཡིན་པ་ལས་ཞེས་གསུངས་ལ། འགྲེལ་བ་ལས། རྩོད་པ་སྤོང་བ་བྱས་པའི་ཕྱིར་རོ། །
བསྟན་བཅོས་ནས་བཤད་པ་ལྔ་ནི་དབེན་པར་འདུག་འགྲེང་གཉིས་ལ། བམ་པོ་ལྔ་བཅུ་པ་
ལས་ཉེ་དུ་ལ་ལྟུང་བ་མེད་དོ་ཞེས་བཤད་དོ། །སྦྱོར་དུ་བཅུག་པ་ཟ་བ་ལ་ནི། བསྡུས་པ་ལས་
དགེ་སློང་མ་ལ་དད་པའི་ཁྱིམ་མམ་ཉེ་དུའི་ཁྱིམ་ཡིན་ན་ལྟུང་བ་མེད་དོ་ཞེས་བཤད་ཅིང་། ཡང་
ཡང་ཟ་བ་ལ་ནི་ཊིཀ་ལས་འཇིག་རྟེན་གྱི་ཐ་སྙད་ཀྱི་དབང་ངམ་བཤེས་པའི་དབང་གིས་ཉེ་
བར་ལྟ་བ་ནི་ཀུན་ཏུ་ལྟ་བ་སྟེ་སྦྱིན་བདག་ཉེ་དུ་ཡིན་ན་ལྟུང་བ་མེད་པར་གསུངས་སོ། །ལྷུང་
བཟེད་དོ་གསུམ་ལས་ལྷག་པར་ལེན་པ་ལ་ནི། མེ་ཏོག་ཕྲེང་རྒྱུད་ལས། ཕན་སེམས་ཉེ་དུའི་
ཁྱིམ་ལས་ནི། །ལེན་པ་ལ་ཡང་ལྟུང་བ་མེད། །ཅེས་བཤད་དོ། །
གཉིས་པ་སྒྲོ་འདོགས་སྤང་བ་ནི། ཁ་ཅིག་ན་རེ། བུད་མེད་དང་ལྷན་ཅིག་ཉལ་བ་ལ་
ཡང་ཉེ་དུ་མ་ཡིན་པ་ཡན་ལག་ཏུ་དགོས་པར་མདོར་བསྡུས་སྦྱར་རོ་ཞེས་ཟེར་རོ། །དེ་ནི་མི་
འཐད་དེ། ལུང་ཕྲན་ཚེགས་ལས། དགེ་སློང་མ་རང་གི་བུ་དེ་ཆེན་པོར་གྱུར་བ་དེའི་ཚེ་དེ་
དང་ལྷན་ཅིག་ཁང་པ་གཅིག་ཏུ་ཉལ་བར་མི་རུང་སྟེ། ཇི་ལྟར་བསླབ་པ་བཅས་པ་བཞིན་
སློབས་ཤིག་ཅེས་གསུངས་སོ། །དེ་བཞིན་དུ་དགེ་སློང་གིས་ཁྲིམས་གྲོགས་མེད་པར་རང་གི་
བུ་མོ་དང་ལྷན་ཅིག་གནས་གཅིག་ཏུ་ཉལ་ན་ཡང་ལྟུང་བར་འགྱུར་ཏེ། སྔ་མ་དང་རྒྱུ་མཚན་
མཚུངས་པའི་ཕྱིར་རོ། །འགྲེལ་ཆུང་ལས། སྲིན་བལ་འབའ་ཞིག་ཆ་གཉིས་བསྲེ་བ་ལ་ཡང་
ཉེ་དུ་མ་ཡིན་པའི་ཁྱིམ་པ་ལས་བསླངས་པ་ཡན་ལག་ཏུ་དགོས་ཟེར་ཏེ། ལུང་དང་མདོ་རྩ་བ་
ལས་གཞན་ལ་བསླངས་པ་དང་། དང་པོ་ནས་རང་གི་ཡིན་པ་ཁྱད་པར་མ་ཕྱེ་བར་ལྟུང་བ་
བསྐྱེད་པར་གསུངས་པ་དང་འགལ་ལོ། །མདོ་རྩ་བ་ལས་གཞན་དག་ལའོ་ཞེས་ཐ་ག་
གཉིས་ཀྱི་ཕོ་ཉ་བ་དེ་ཉེ་དུ་མ་ཡིན་པ་དང་ཁྱིམ་པ་ཉིད་ཡིན་ན་ཞེས་མདོ་རྩ་འགྲེལ་ལས་
བཤད་ཀྱང་། དེ་ནི་གླེང་གཞི་ལས་བྱུང་བ་ཙམ་གཞུང་དུ་བཀོད་པ་ཡིན་གྱི་ཡན་ལག་མ་ཡིན་
ཏེ༑ ཕོ་ཉ་བ་ཉེ་དུ་ཡིན་མིན་དང་ཁྱིམ་པ་ཡིན་མིན་ལ་དགག་བྱ་ཁྱད་པར་མེད་པའི་ཕྱིར་རོ། །
 

གཉིས་པ་ཡན་ལག་གི་ངོ་བོ་ནི་ཉེ་དུ་མ་ཡིན་པའོ། །དེ་ཡང་གཞུང་ལས་བདུན་བརྒྱད་
ལས་མཚམས་གསུངས་ཀྱང་ཕྱི་ལོངས་སྤྱོད་དང་། འབྲེལ་བའི་སྐབས་སུ་གཞུང་ནས་
གསུངས་པ་ལྟར་ཡིན་ལ། ནང་སེམས་ཅན་ལ་ཆགས་པ་རྒྱུར་འགྱུར་དགག་བྱར་གྱུར་པ་
རྣམས་ཀྱི་སྐབས་སུ་ནི། ཡུལ་དུས་དེ་ན་ངོ་ཚ་བའི་ཡུལ་དུ་མི་བྱེད་པ་ཡན་ལག་ཡིན་ཏེ།
དགག་བྱའི་གནད་ཀྱིས་ཤེས་སོ། །དེ་ལ་ཁ་ཅིག་ན་རེ་ཐམས་ཅད་ལ་གཞུང་ནས་བསྟན་པ་
བཞིན་ཡིན་ལ། གཞན་དུ་ན་གཞུང་ལ་རང་བཟོ་བྱས་པར་འགྱུར་ཞེས་ཟེར་རོ། །དེ་ལྟར་ན་
མའི་སྤུན་ཟླ་ལ་ངོ་ཚ་བའི་ཡུལ་དུ་མི་བྱེད་པའི་ཡུལ་ངེས་པ་འགའ་ཞིག་ཏུ། བཅས་ལྡན་དགེ་
སློང་གིས་རང་གི་མའི་སྤུན་ཟླ་དགེ་སློང་མ་ལ་ཆོས་གོས་འཁྲུར་འཇུག་པ་ཆོས་ཅན། འཁྲུར་
འཇུག་གི་ལྟུང་མེད་མ་ཡིན་པར་ཐལ། བཅས་ལྡན་དགེ་སློང་གི་ཆོས་གོས་འཁྲུར་འཇུག་པ་
ལ་བརྟེན་ནས་ཆགས་པ་རྒྱུར་འགྱུར་གྱི་དགག་བྱ་རྫོགས་པར་ཡོད་པའི་ཕྱིར་རོ། །གཏན་
ཚིགས་ནི་གཞི་དེའི་ངོ་ཚ་བ་ཡུལ་དུ་མི་བྱེད་པའི་ཡུལ་ངེས་པ་གཞིར་བཞག་པས་གྲུབ་བོ། །
ཁྱབ་པ་མ་གྲུབ་ན་འགལ་ཞིང་། འདོད་ན་ནི་བདུན་བརྒྱུད་ཀྱི་ཁོངས་སུ་གཏོགས་པའི་ཉེ་དུ་
ལ་འཁྲུར་འཇུག་པ་ལྟུང་མེད་དུ་འདོད་པ་བུད་དོ། །གཞན་ཡང་ཊིཀ་ལས། བལ་དཀར་
ནག་གོ་ལྡོག་ལ་དགག་བྱ་ཞུགས་ན་ལྟུང་བ་འབྱུང་བར་གསུངས་པའི་གནད་ཀྱིས་བདུན་
བརྒྱུད་དུ་གཏོགས་མ་གཏོགས་གོ་ལྡོག་ལ་དགག་བྱ་ཞུགས་ན་ཡང་ལྟུང་བ་འབྱུང་བར་རྒྱུ་
མཚན་མཚུངས་སོ། །དེས་ན་སྔར་བཞིན་དུ་རིགས་སོ། །
གསུམ་པ་ཡན་ལག་གི་སེལ་བ་ནི། ཡན་ལག་དེ་ལས་ལྡོག་པ་སྟེ། གོས་སློང་བ་ལ་
སོགས་པ་ཕྱི་ལོངས་སྤྱོད་དང་འབྲེལ་བ་རྣམས་ཀྱི་སྐབས་སུ་ནི་བདུན་བརྒྱུད་ཀྱི་ཁོངས་སུ་
གཏོགས་པ་དེ་སེལ་བ་ཡིན་ལ། འཁྲུར་འཇུག་པ་ལ་སོགས་པ་ནང་སེམས་ཅན་ལ་ཆགས་
པ་རྒྱུར་འགྱུར་དགག་བྱར་གྱུར་པ་རྣམས་ཀྱི་སྐབས་སུ་ནི། མ་དང་སྲིང་མོ་ལྟ་བུ་ཡུལ་དུས་དེ་
ན་ངོ་ཚ་བའི་ཡུལ་དུ་བྱེད་པ་དེ་སེལ་བ་ཡིན་ནོ། །
 

བཞི་པ་སེལ་བ་ལ་ཅིར་འགྱུར་ལ་གཉིས་ཏེ། ཅིར་འགྱུར་དངོས་དང་། རྩོད་པ་སྤང་
བའོ། །དང་པོ་ནི། མངོན་ཚན་ཉོ་ཚོང་གཉིས་དང་ལྷུང་བཟེད་ཚོལ་བ་དང་། འདུག་གནས་
སུ་ཟ་བ་དང་བཞི་ནི་ཡུལ་ཉེ་དུ་ཡིན་ན་རང་རང་གི་ཉེས་བྱས་སུ་འགྱུར་རོ། །བཞི་པོ་དེ་དག་
ལས་གཞན་པ་ཉེ་དུ་མ་ཡིན་པ་ཡན་ལག་ཏུ་དགོས་པ་རྣམས་ཀྱི་སྐབས་སུ། ཡུལ་ཉེ་དུ་ལ་ཉེ་
དུར་འདུ་ཤེས་ཏེ་ཞུགས་ན་རང་རང་གི་ལྟུང་བ་མེད་དེ། ཉེ་དུ་ལས་ནི་བསྐྱེད་དང་ལྷུང་བཟེད་
གཉིས་མ་གཏོགས་པ་ལ་ཉེས་པ་མེད་དོ་ཞེས་གསུངས་སོ། །དེ་ཡང་མངོན་ཚན་ཉོ་ཚོང་
གཉིས་ལ་ལུང་ཞུ་བ་ལས་ཉེ་དུ་དང་ལྷན་ཅིག་སྤྱོད་ན་ཉེས་བྱས་སོ་ཞེས་གསུངས་ལ། དེ་
བཞིན་དུ་རང་གི་རྣམ་བཤད་ལས། ལྷུང་བཟེད་ལ་ཡང་ན་སྨད་པ་ཉིད་ཅེས་བྱ་བའི་དོན་ཏོ་
ཞེས་གསུངས་ལ། ཉེ་དུས་ཀྱང་ངོ་ཞེས་མདོ་རྩ་འགྲེལ་ལས་ཉེ་དུའི་འདུག་གནས་སུ་ཟ་བ་
ལ་ཉེས་བྱས་སུ་གསུངས་སོ། །བཞི་པོ་དེ་དག་ལས་གཞན་ལ་ལྟུང་བ་མེད་པའི་ལུང་ཁུངས་ནི།
ཆོས་གོས་འཁྲུར་འཇུག་པ་ལ་ལུང་ཞུ་བ་ལས་ཉེ་དུར་འདུ་ཤེས་ན་ཉེས་པ་མེད་དོ་ཞེས་
གསུངས་པ་དང་། ལུང་རྣམ་འབྱེད་ལས། ཐ་ག་པ་ཉེ་དུ་ལ་གོས་འཐག་ཏུ་འཇུག་པ་ལ་ལྟུང་
བ་མེད་དོ་ཞེས་གསུངས་པ་དང་། ཞུ་བ་ལས། ཉེ་དུ་ལས་བསོད་པའི་ཟས་བསླངས་ཏེ་
འཚལ་ན་ཅིར་འགྱུར་ཉེས་པ་མེད་དོ་ཞེས་གསུངས་ཤིང་། གཅེར་བུ་ལ་སྦྱིན་པ་ལ་ལུང་རྣམ་
འབྱེད་ལས། ཉེ་དུ་ཡིན་ན་ལྟུང་བ་མེད་དོ། །ཞེས་གསུངས་སོ། །
གཉིས་པ་རྩོད་པ་སྤང་བ་ནི། ཁ་ཅིག་ན་རེ་ཉེ་དུའི་འདུག་གནས་སུ་ཟ་བ་ལ་ཡང་ལྟུང་
བ་མེད་དོ། །ཉེ་དུ་ལས་ནི་སྐྱེད་དང་ལྷུང་བཟེད་གཉིས་མ་གཏོགས་པ་ལ་ཉེས་པ་མེད་དོ་
ཞེས་གསུངས་པ་དང་། འདུག་གནས་སུ་ཟ་བའི་ལུང་རྣམ་འབྱེད་ལས། ཉེ་དུའི་དང་སྦྱིན་
བདག་ན་རེ་དེ་ཉིད་དུ་འདུག་ཅིག་ཅེས་ཟེར་བ་ལ་ལྟུང་བ་མེད་དོ་ཞེས་གསུངས་པས་ཤེས་སོ་
ཞེས་ཟེར་རོ། །དེ་དང་མཐུན་པར་རྣམ་འབྱེད་འགྲེལ་ལས་ཉེ་དུའི་དང་ཞེས་བྱ་བ་ནི་ཉེ་དུའི་
བྱེད་དུ་བཅུག་པའི་འདུག་གནས་ཏེ། དེ་ལ་ནི་མི་མཐུན་པར་མི་འགྱུར་བས་ལྟུང་བ་མེད་དོ་
 

ཞེས་བཤད་ཅིང་། མེ་ཏོག་ཕྲེང་རྒྱུད་ལས་ཀྱང་། གཞན་གནས་དེར་ཟ་ན་ཡང་ལྟུང་། །ཉེ་
དུའི་འབྲེལ་བ་ཁོ་ན་ལས། །ལན་བརྒྱར་བཟའ་བ་ཟོས་ཀྱང་ནི། །ལྟུང་བའི་དྲི་མ་ཡོད་མ་
ཡིན། །ཞེས་བཤད་དོ། །འོན་ཀྱང་རྣམ་འབྱེད་ལ་སོགས་པ་ལས་ལྟུང་མེད་དུ་གསུངས་པ་དེ་
རྣམས་ཐམས་ཅད་དངོས་གཞིའི་ལྟུང་བ་མེད་པ་ལ་དགོངས་པ་ཡིན་གྱི། ལྟུང་བ་གཏན་མེད་
ནི་མ་ཡིན་ཏེ། ལུང་ཞུ་བ་ལས། འདུག་གནས་དེ་བདག་པོ་ཉེ་དུས་བགྱིད་དུ་སྩལ་བ་ལགས་
ན་ཅིར་འགྱུར། ཉེས་བྱས་སོ་ཞེས་གསུངས་པ་དང་། ཉེ་དུས་ཀྱང་ངོ་ཞེས་མདོ་རྩ་བ་ལས་
ཉེས་བྱས་སུ་གསུངས་ཤིང་། ཉེ་དུས་ཀྱང་ངོ་ཞེས་པ་འདིའི་རང་གི་རྣམ་བཤད་ལས་ཀྱང་ཉེས་
བྱས་ཀྱི་བྱེད་པ་པོར་འགྱུར་རོ། །ཁ་ཅིག་ནི་འདི་ལ་ལྟུང་བ་མེད་ཟེར་ཏེ། དེ་ནི་མི་རིགས་སོ། །
ཞེས་གསུངས་སོ། །རིགས་པས་ཀྱང་ཉེ་དུའི་འདུག་གནས་སུ་ཟ་བ་ལ་ལྟུང་བ་གཏན་མེད་དུ་
མི་འཐད་དེ། བཅས་ལྡན་དགེ་སློང་དང་གཞན་དག་རྩོད་པ་རྒྱས་པར་འགྱུར་བའི་དགག་བྱ་
ཡོད་པའི་ཕྱིར་རོ། །
ལྔ་པ་རྒྱུ་མཚན་ནི། མངོན་ཚན་ཉོ་ཚོང་ལ་སོགས་པ་བཞི་པོ་དེ་རྣམས་ལ་ཡུལ་ཉེ་དུ་
ལས་ནི་ཉེས་བྱས་སུ་འགྱུར་གྱི། ལྟུང་མེད་དུ་མི་འགྱུར་བ་ནི། མངོན་ཚན་ཉོ་ཚོང་གཉིས་ནི་
འཇིག་རྟེན་ན་བྱ་བ་དམན་པར་མི་བྱེད་པས་འབྱུང་ཉེ་ཞིང་སྤང་དཀའ་བའི་ཕྱིར་དང་། ལྷུང་
བཟེད་གཅིག་གིས་དགོས་པ་འགྲུབ་བཞིན་དུ་ལྷུང་བཟེད་ལྷག་པ་འཚོལ་བ་ཧ་ཅང་མི་རིགས་
པའི་ཕྱིར་དང་། མུ་སྟེགས་པའི་འདུག་གནས་སུ་རྩོད་པ་རྒྱས་པར་འགྱུར་བའི་དགག་བྱ་
ཡོད་པའི་ཕྱིར་རོ། །གོས་སློང་བ་ལ་སོགས་པ་རྣམས་ཀྱི་ཡུལ་ཉེ་དུ་ཡིན་ན་ལྟུང་བ་མི་བསྐྱེད་
པའི་རྒྱུ་མཚན་ནི། གོས་སློང་བ་ལ་སོགས་པ་ཕྱི་ལོངས་སྤྱོད་དང་འབྲེལ་བ་རྣམས་ཀྱི་སྐབས་
སུ༑ བསྲི་བ་མེད་པར་སློང་བ་ལ་སོགས་པ་དང་འབྲེལ་ནས་གཞན་གྱི་ལོངས་སྤྱོད་ལ་གནོད་
པ་དང་། མ་དད་པ་སྐྱེ་བ་དང་། རང་འདོད་པ་ཆེས་པ་དགག་བྱ་ཡིན་པ་ལ། ཉེ་དུ་ལ་ནི་
དགག་བྱ་དེ་དག་མེད་པའི་ཕྱིར་དང་། གཅེར་བུ་ལ་སྦྱིན་པ་ལ་ནི་ཆེས་མཆོད་པའི་གནས་སུ་
 

བྱེད་པ་དགག་བྱ་ཡིན་པ་ལ། ཉེ་དུ་ལ་སྦྱིན་པ་ལ་ནི་དགག་བྱ་དེ་མེད་པའི་ཕྱིར་དང་། འཁྲུར་
འཇུག་ལ་སོགས་པ་ནང་སེམས་ཅན་ལ་ཆགས་པ་རྒྱུར་འགྱུར་དགག་བྱར་གྱུར་པ་རྣམས་ལ་
ནི༑ ཡུལ་དེ་ན་ངོ་ཚ་བའི་ཡུལ་དུ་བྱེད་པའི་ཉེ་དུ་མའམ་སྲིང་མོ་ལྟ་བུ་ལ་ནི་དགག་བྱ་དེ་མེད་
པའི་ཕྱིར་རོ། །ཡན་ལག་གི་དོན་ནི། རང་གི་ཕ་མ་དག་ནས་བདུན་པ་ཚུན་ཆད་ཉེ་དུ་ཡིན་ནོ་
ཞེས་སྦྱར་རོ། །བདུན་པ་ཚུན་ཆད་དེ་ལས་གང་ཡང་རུང་བ་སྟེ། ཕའི་རྒྱུད་མའི་ཡན་ལག་
དང་བཅས་པ་དང་། མའི་རྒྱུད་པའི་ཡན་ལག་དང་བཅས་པ་གང་ཡང་རུང་བ་ཉེ་དུ་ཡིན་ནོ་
ཞེས་སྦྱར་རོ། །སྔ་མ་ཕའམ་མ་གཅིག་ལས་སྐྱེ་བ་སྟེ་ཕ་གཅིག་པའི་སྤུན་ཟླ་དང་། མ་གཅིག་
པའི་སྤུན་ཟླ་ལྟ་བུ་ཉེ་དུ་ཡིན་ནོ་ཞེས་བསྟན་ཏེ། རང་གི་རྣམ་བཤད་ལས་ཕ་མ་དེ་དག་ལ་
གཉིས་ཀ་དག་ཉིད་ཀྱིས་ནི་མ་ཡིན་ཏེ། སྔ་མ་གཅིག་ལས་སྐྱེས་པ་ཉིད་དེ་མ་གཅིག་ལས་
སྐྱེས་པ་ཉིད་དང་ཕ་གཅིག་ལས་སྐྱེས་པ་ཉིད་གང་ལ་ཡོད་པ་དེ་ནི་ཉེ་དུ་ཞེས་བྱ་ཞེས་གསུངས་
སོ༑ ༑ཡང་ཞེས་པ་ནི་ཕྱི་ནས་སྐྱེས་པ་བསྡུ་སྟེ། རྣམ་འབྱེད་འགྲེལ་ལས། འོག་རོལ་དུ་ནི་བུ་
དང་བུ་མོའི་ཁྱིམ་བདུན་པ་ཚུན་ཆད་བཟུང་སྟེ། རྒྱུད་གཅིག་ནས་སྐྱེས་པའི་འབྲེལ་པ་གང་
ཡིན་པ་དེ་ནི་ཉེ་དུ་ཞེས་བྱ་བའོ་ཞེས་བཤད་དོ། །ཞུ་འགྲེལ་ལས། ཁྱོ་ཤུག་དག་ནི་ཉེ་དུ་མ་
ཡིན་ཏེ། ཉེ་དུའི་མཚན་ཉིད་མེད་པའི་ཕྱིར་རོ་ཞེས་བཤད་དོ། །འོན་ཀྱང་སྔོན་ཁྱིམ་པའི་
དུས་ཀྱི་རང་གི་བུ་སྐྱེས་པ་ཡིན་ན་ནི་སྔོན་གྱི་ཆུང་མ་ཡང་ཉེ་དུ་ཡིན་ཏེ། རང་གི་བུའི་མ་ཉིད་
ཡིན་པས་བདུན་བརྒྱུད་ཀྱི་ཁོངས་སུ་གཏོགས་པའི་ཕྱིར་རོ། །ལྟུང་བ་རྣམ་པར་བཞག་པ་ནི་
འདུ་ཤེས་གཙོ་ཆེར་ཞེས་པ་ནས་སོ། །
འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་འཆར་ཀས་དགེ་སློང་མ་
སྦེད་མ་ལ་ཤམ་ཐབས་འཁྲུར་བཅུག་པ་ལས་སྤང་བའི་ལྟུང་བྱེད་དུ་བཅས་སོ། །དགག་བྱ་ནི་
ཆགས་པས་རྒྱུ་བྱས་ཏེ་རང་རིགས་ཀྱི་བསླབ་པ་ལ་གནོད་པའོ། །ངོ་ཏི་ནི་བཅས་ལྡན་དགེ་
སློང་གིས་དགེ་སློང་མ་ཉེ་དུ་མ་ཡིན་པ་ལ་ཆོས་གོས་སམ་གདིང་བ་འཁྲུ་བ་ལ་སོགས་པ་བྱེད་
 

དུ་འཇུག་ཅིང་ཕྱོགས་ལ་ལས་བྱས་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་ལ་འཁྲུ་འཚེད་འཆག་
པ་བྱེད་དུ་འཇུག་པའི་ཡུལ་དང་། གང་འཁྲུ་འཚེད་འཆག་ཏུ་འཇུག་པའི་དངོས་པོའོ། །དང་
པོ་ནི། དགེ་སློང་མ་ཆོས་བདུན་ལྡན་ནོ། །དེའང་དགེ་སློང་མའི་སྡོམ་པ་ཕམ་པས་མ་ཉམས་
པ་དང་ལྡན་པ་སྟེ། དགེ་སློང་མ་བསྙེན་པར་རྫོགས་པ་ཅན་མ་ཉམས་པ་ཉིད་ནི་ཞེས་སོ། །
ལྟ་བ་མཐུན་པ་སྟེ། ཁས་བླངས་པ་དག་ནི་རང་གི་ཕྱོགས་ཉིད་ཀྱི་ཁོངས་སུ་གཏོགས་ཞེས་
སོ༑ །ཐ་སྙད་གསུམ་དང་ལྡན་པ་དང་། ལུས་ཐ་མལ་པར་གནས་པ་སྟེ་སྔར་བཤད་ཟིན་ཏོ། །
ཉེ་དུ་མ་ཡིན་པ་སྟེ། ཉེ་དུ་མ་ཡིན་པ་ཉིད་དག་ལའོ་ཞེས་སོ། །རྫུ་འཕྲུལ་གྱི་ཆོས་ཅན་མ་
ཡིན་པ་སྟེ། རྫུ་འཕྲུལ་གྱི་ཆོས་ཅན་ཉིད་མ་ཡིན་པ་ནི་ཞེས་སོ། །མཚན་བསྟེན་དུ་རུང་བ་སྟེ།
བསྟེན་པའི་ཕྱིར་མཐུ་དང་ལྡན་པ་ཉིད་ཡིན་ན་ཞེས་སོ། །
གཉིས་པ་གང་འཁྲུ་འཚེད་འཆག་ཏུ་འཇུག་པའི་དངོས་པོ་ལ་བདུན་ཏེ། ཆོས་གོས་
རྣམས་དང་གདིང་བ་ལས་གང་ཡང་རུང་བ་ཡིན་པ་དང་། རང་གི་འཚོ་བའི་ཡོ་བྱད་ཀྱི་བྱིན་
རླབས་དང་ལྡན་པ་དང་། དགེ་སློང་རང་ཉིད་ཀྱི་ཡིན་པ་དང་། འཁྲུར་འཇུག་པ་ལ་སོགས་
པར་འོས་པ་ཡིན་པ་དང་། བྱེད་འཕྲོ་གཞིའི་སེལ་བར་གཏོགས་པ་མ་ཡིན་པ་དང་། རུང་བ་
དང་། ཚད་དང་ལྡན་པའོ། །དང་པོ་ནི། ཆོས་གོས་དང་གདིང་བ་དག་ལས་འགའ་ཞིག་ཅེས་
གསུངས་སོ། །སེལ་བ་སྔས་ནང་ཚངས་ཅན་འཁྲུར་འཇུག་ན་ཉེས་བྱས་སོ་ཞེས་གསུངས་པ་
ལྟ་བུའོ། །གཉིས་པ་ནི། བྱིན་གྱིས་བརླབས་པ་ཞེས་སོ། །སེལ་བ་ལྷག་པའི་ཡོ་བྱད་དུ་བྱིན་
གྱིས་བརླབས་པ་དང་བྱིན་རླབས་མེད་པ་འཁྲུར་འཇུག་ན་ནི་རུང་བར་བྱས་པ་དང་སྤངས་པ་
འཁྲུར་འཇུག་ན་ཉེས་བྱས་སོ་ཞེས་སོ། །གསུམ་པ་ནི། རང་གི་ཞེས་སོ། །སེལ་བ་གཞན་གྱི་
ཆོས་གོས་དང་། རང་གཞན་ཐུན་མོང་གི་ཆོས་གོས་འཁྲུར་འཇུག་པ་ནི་ལུང་ཞུ་བ་ལས་དགེ་
སློང་གིས་གཞན་དབང་པའི་ཆོས་གོས་འཁྲུར་སྩོལ་ན་ཅིར་འགྱུར། ཉེས་བྱས་སུ་འགྱུར་ཞེས་
 

གསུངས་ལ། དགེ་འདུན་གྱི་རྣམས་ལ་ནི་ཉེས་བྱས་སོ་ཞེས་གསུངས་སོ། །བཞི་པ་ནི།
འཁྲུར་འཇུག་པར་འོས་པ་ཞེས་གསུངས་སོ། །གོས་དྲི་མ་མེད་པ་འཁྲུར་འཇུག་པ་ནི་འབྱུང་
རིང་བས་དགག་བྱ་གནས་སྐབས་ཀྱི་སྒོ་ནས་མི་རྫོགས་པའི་ཕྱིར་ཉེས་བྱས་ཙམ་དུ་ཟད་དེ་
རང་གི་རྣམ་བཤད་ལས་འཁྲུར་འཇུག་པར་འོས་པ་མ་ཡིན་པའི་རྙིང་པ་འཁྲུ་བ་ལ་སོགས་པ་
ལ་ཉེས་བྱས་སུ་རིག་པར་བྱའོ་ཞེས་སོ། །ལྔ་པ་ནི། ཕྱེད་བྱས་པ་ལ་ཕྱེད་པ་ནི་ཕྱེད་ཉིད་དོ་
ཞེས་སོ། །རུང་བ་ཚད་དང་ལྡན་པ་ནི་སྤྱིར་བསྟན་པ་ལས་སོ། །བསམ་པའི་ཡན་ལག་ལ་
གཉིས་ལས་འདུ་ཤེས་ནི་གཞི་ལ་མ་འཁྲུལ་བའོ། །ཀུན་སློང་ནི་རང་དོན་དུ་འཁྲུ་བ་ལ་
སོགས་པ་འཚོལ་བའི་ཚིག་སྨྲ་བར་འདོད་པ་དང་གོ་བར་འདོད་པ་རྒྱུན་མ་ཆད་པའོ། །སྦྱོར་
བ་ནི་ངག་མཚན་ཉིད་ལྔ་ལྡན་གྱིས་འཚོལ་བར་ཞུགས་པའོ། །མཐར་ཐུག་ནི་སྦྱོར་བ་དེའི་
རྐྱེན་གྱིས་ཕྱོགས་པ་ལས་བྱས་པ་སྟེ། ཕྱོགས་ལས་བྱས་པ་ཡང་ཞེས་སོ། །
ཡན་ལག་གི་དོན་ནི་འདུ་ཤེས་གཙོ་ཆེར་ཞེས་སོ། །འདུ་ཤེས་གཙོའོ་ཞེས་པ་འདི་ལ་
མུ་དྲུག་སྟེ། དངོས་བཞི་མུ་གཉིས་དང་། ན་སྨད་མུ་གཉིས་དང་། ལྟུང་མེད་མུ་གཉིས་ཏེ།
དང་པོ་བཞི་ལུང་རྣམ་འབྱེད་དང་། ཐ་མ་གཉིས་ལུང་ཞུ་བ་ལས་གསུངས་པའོ། །ཆོས་གོས་
དང་གདིང་བ་དག་ལས་ཞེས་པ་ཊིཀ་ལས་ཆོས་གོས་ཞེས་བྱ་བ་ནི། བདུན་པོ་དག་ལས་གང་
ཡང་རུང་བའོ་ཞེས་བཤད་དོ། །དེ་ནི་རྒྱུ་རུང་བ་བདུན་ལས་གང་ཡང་རུང་བ་ཡིན་པར་རྣམ་
འབྱེད་ལས་གསུངས་སོ། །འགྲེལ་ཆུང་ལས་ནི་ཆོས་གོས་གསུམ་དང་གདིང་བ་ཡང་ཡིན་པ་
དང་ཞེས་བཤད་ཀྱང་། ཆོས་གོས་གསུམ་ཞེས་ལུང་དང་བསྟན་བཅོས་གཞན་ནས་མ་
གསུངས་ཤིང་། ལུང་གི་གླེང་གཞི་ལས་ཤམ་ཐབས་འཁྲུར་བཅུག་པ་ལས་སྤང་ལྟུང་འདི་
བཅས་པས་ན་ཆོས་གོས་གསུམ་དང་ཤམ་ཐབས་དང་ཤམ་ཐབས་ཀྱི་གཟན་དང་དེ་དག་དང་
མཚུངས་པའི་ཆོས་གོས་གཞན་འཁྲུར་འཇུག་ན་ཡང་སྤང་བའི་ལྟུང་བྱེད་དུ་འགྱུར་བ་ཤེས་
པར་བྱའོ། །སོ་སོ་ཐར་པ་དང་ལུང་རྣམ་འབྱེད་དང་མདོ་རྩ་བ་དང་རང་འགྲེལ་དང་ཊིཀ་
 

ལས་ཀྱང་ཆོས་གོས་འཁྲུར་འཇུག་ན་ཞེས་སྤྱིར་གསུངས་ཀྱི། བྱེ་བྲག་ཏུ་ཆོས་གོས་གསུམ་
འཁྲུར་འཇུག་ན་ཞེས་ནི་མ་གསུངས་སོ། །ཆོས་གོས་རིལ་པོ་འཁྲུ་བ་ལ་མི་ལྟོས་ཀྱི། ཆོས་
གོས་ཀྱི་ཕྱོགས་གཅིག་ལ་ལས་བྱས་པ་ཡང་ལས་བྱས་པ་ཉིད་དང་། བྱ་བའི་ཕྱོགས་གཅིག་
ལ་ལས་བྱས་པ་ཡང་ལས་བྱས་པ་ཉིད་དོ། །རྣམས་གཅིག་པ་ཉིད་དོ་ཞེས་སྨོས་ཏེ། རྣམས་
ཞེས་པ་མང་པོའི་སྒྲ་དང་། གཅིག་པ་ཉིད་དོ་ཞེས་པ་འགལ་སྙམ་ན། ཚིག་ཏུ་གྱུར་པ་ཉིད་ལ་
འབྲས་བུ་རྣམས་གཅིག་པ་ཉིད་དོ་ཞེས་པ་སྟེ། འགྲེལ་ཆུང་གི་མདོ་རྩ་བ་ལས། ཚིག་རྣམས་
ཀྱི་འབྲས་བུ་གཅིག་གོ་ཞེས་བཤད་པ་དེ་འགྱུར་ལེགས་པ་ཉིད་དོ། །འདུ་ཤེས་གཙོ་བོ་
རྣམས་ཀྱི་ཐུན་མོང་ནི། འདུ་ཤེས་གཙོ་བོ་ཉིད་ལ་ཞེས་པ་ནས་མདོ་གསུམ་མོ། །དོན་ཇི་ལྟ་
བ་ཉིད་མ་ཡིན་པ་ལ་ནི་དངོས་གཞི་དང་ཉེ་བའོ་ཞེས་པའི་དམིགས་བསལ་ནི། མ་དག་པ་
དག་པར་འཁྲུལ་ཏེ་སྐུར་བ་འདེབས་པ་དང་། ཆོས་གོས་དེ་གཞན་དབང་བ་ལ་རང་ཉིད་
དབང་བར་འཁྲུལ་ཏེ་འཕྲོག་པ་དང་། བར་དུ་གཅོད་པ་ལ་བར་དུ་མི་གཅོད་པར་འཁྲུལ་ཏེ་
སྡིག་ལྟ་མི་གཏོང་ན་ལྟུང་བ་རྫོགས་པར་བསྐྱེད་པ་ལྟ་བུའོ། །ཡིད་གཉིས་འདུ་ཤེས་དང་འདྲ་
ན་ནི། ཡིད་གཉིས་ཆོས་ཅན། འདུ་ཤེས་དང་འདྲ་བའི་ཕྱིར་འདུ་ཤེས་དངོས་མ་ཡིན་པར་
ཐལ་བ་ལས། ཊིཀ་ལས། སྲོགས་ཆགས་དང་བཅས་པ་ལ་ཡིད་གཉིས་ཟ་བའི་འདུ་ཤེས་ཀྱི་
སྤྱད་ན་ནི་ལྟུང་བྱེད་དུ་འགྱུར་ཞེས་ཡིད་གཉིས་ཟ་བ་དེ་འདུ་ཤེས་ཡིན་པར་བཤད་དོ། །དེ་
ལྟར་ན་འདུ་ཤེས་ལ་གཉིས་ཏེ། ངེས་པའི་འདུ་ཤེས་དང་། ཡིད་གཉིས་ཟ་བའི་འདུ་ཤེས་སོ། །
བཞིའི་རྣམ་པ་མདོར་བའི་ཡིད་གཉིས་ནི་ངེས་པའི་འདུ་ཤེས་དང་འདྲ་ཞེས་པ་སྟེ། ཡིད་
གཉིས་གྱུར་ན་ངེས་དང་འདྲ་བར་བཞག །ཅེས་འོད་ལྡན་གྱི་རྩ་བ་ལས་གསུངས་པ་བཞིན་
ནོ༑ །གལ་ཏེ་ཡིད་གཉིས་འདུ་ཤེས་ཡིན་ན། ཡིད་གཉིས་ཟ་བ་ཐེ་ཚོམ་གྱི་བློ་ཆོས་ཅན། འདུ་
ཤེས་ཡིན་པའི་ཕྱིར། འདུ་ཤེས་ལས་དོན་གཞན་འདུ་བྱེད་མ་ཡིན་པར་ཐལ་བ་ལས། མཛོད་
ལས། ཐེ་ཚོམ་དེ་འདུ་བྱེད་ཡིན་པར་བཤད་དོ། །ཡིད་གཉིས་འདུ་ཤེས་ཡིན་མིན་འདི་ལ་
 

འདུལ་བ་དང་མངོན་པ་ཆོས་སྐད་ཐ་དད་པ་སྟེ་སའི་ཁྱད་པར་ལ་སོགས་པ་བཞིན་ནོ། །དགེ་
འདུན་གྱི་ཁྲིམས་སུ་བྱ་བ་བསྲུང་སྟེ་མ་བསྲུངས་ན་སྤྱིར་བཏང་ལ་ཉེས་བྱས་སུ་འགྱུར་རོ། །
མ་བསྲུངས་ན་ཕམ་པ་དང་ལྟུང་བྱེད་དང་སོ་སོར་བཤགས་པར་འགྱུར་བ་ཡོད་དེ་དམིགས་
བསལ་ཡིན་ནོ། །སངས་རྒྱས་ཀྱི་གསུང་དང་དགེ་འདུན་གྱི་གསུང་འགལ་ན་གང་གཙོ་ཞེ་ན་
ཉེ་སྡེས་དགེ་འདུན་གྱི་ཁྲིམས་སུ་བཅའ་བ་དྲལ་ཀྱང་སངས་རྒྱས་ཀྱིས་ལྟུང་མེད་དུ་གསུངས་
པ་ཆོས་ཅན། དགེ་འདུན་གྱི་ཁྲིམས་སུ་བཅའ་བ་ལས་གཡོ་ཡང་འདའ་བའི་ལྟུང་བ་མེད་དེ།
ལྟུང་བ་བསྐྱེད་པར་མ་བཅས་པའི་ཕྱིར་རོ། །ཞུ་བའི་འགྲེལ་བ་ལས་ལྗན་ལྗིན་ནི་གཏོར་ཁུང་
དུ་གཏོགས་པའི་མི་གཙང་བའོ་ཞེས་སོ། །དྲེའུ་རྡོག་དང་ཁྱིམ་པའི་གོས་ལ་ནི་རུང་བའི་ཡན་
ལག་མ་ཚང་བའི་ཕྱིར་དང་། སྔས་ནང་ཚང་ཅན་ལ་ནི་ཆོས་གོས་དང་གདིང་བ་ཡིན་པ་མ་
ཚང་བའི་ཕྱིར་དང་། ལྷག་པའི་ཡོ་བྱད་དུ་རུང་བར་བྱས་པ་ལ་ནི་འཚོ་བའི་ཡོ་བྱད་དུ་བྱིན་
གྱིས་བརླབས་པ་མ་ཚང་བའི་ཕྱིར་དང་། སྤངས་པ་ལ་ནི་ཞུ་འགྲེལ་ལས་བྱིན་གྱིས་བརླབས་
པ་ཉིད་མེད་པའི་ཕྱིར་ཞེས་པ་དང་། དགེ་འདུན་གྱི་ཆོས་གོས་ལ་ནི་ཞུ་འགྲེལ་ལས་རང་
འབའ་ཞིག་གི་ཡིན་པ་མེད་པའི་ཕྱིར་ཞེས་བཤད་དོ། །དེ་རྣམས་འཁྲུར་འཇུག་པ་ལ་ནི།
འཁྲུར་འཇུག་པའི་སྤང་བར་མི་འགྱུར་ཏེ་ཉེས་བྱས་སོ། །
ད་ནི་དགེ་སློང་མ་ལ་གོས་ལེན་པའི་སྤང་བ་འཆད་དེ། བསླབ་པར་བྱ་བ་ནི་དགེ་སློང་
མས་གོས་རིན་ཆེན་པོ་ཀར་ཤ་པ་ན་ཉི་ཤུ་ཡན་ཆད་རི་བ་ཡང་གཞན་དང་བཟང་ངན་བརྗེ་
བའི་ཕྱིར་བླང་བར་བྱའོ། །འདི་ནི་གོས་ལྕི་བ་བརྟེན་པའི་སྦྱོར་བའི་ཉེས་པར་འགྱུར་རམ་
སྙམ་དུ་དོགས་པ་བཅད་པའོ། །དགེ་སློང་གིས་དགེ་སློང་མ་དང་ལྷན་ཅིག་གིས་བཟང་ངན་
བརྗེ་བར་བྱའོ། །འདི་ནི་རྒྱལ་མཚན་བརྗེ་བའི་ཉེས་པར་འགྱུར་རམ་སྙམ་པ་དང་གོས་ལེན་
པའི་ཉེས་པར་འགྱུར་རམ་སྙམ་དུ་དོགས་པ་བཅད་པའོ། །གོས་ཀྱི་གྲངས་མི་མཉམ་ཡང་
རིན་མཉམ་པས་སོ། །རིན་མི་མཉམ་ཡང་ཡང་ན་དགེ་སློང་མ་དེ་དགའ་བར་འགྱུར་བ་ཉིད་
 

ཀྱིས་ཞེས་པ་འདི་ནི་རྣམ་འབྱེད་འགྲེལ་ལས་རིན་ཆུང་དུས་ཀྱང་དགེ་སློང་མ་དེ་དགའ་བར་
འགྱུར་བས་སོ་ཞེས་སོ། །དེ་དགའ་བ་ཉིད་ཀྱིས་སོ་ཞེས་པའི་འགྲེལ་ཆུང་ལས་ནི་དགེ་སློང་
མ་མི་དགའ་བ་མེད་པར་མགུ་བར་བྱས་ཏེ་བརྗེའོ་ཞེས་ཀྱང་བཤད་དོ། །ལྟུང་བ་རྣམ་གཞག་
ནི་ལེན་ནའོ་ཞེས་སོ། །འདིའི་སྤྱི་དོན་ལ་བཞི་ལས་གླེང་གཞི་ནི་མཉན་ཡོད་དུ་ཉེ་དགས་
ཨུད་པ་ལའི་མདོག་ལ་གོས་བསླངས་པ་ལས་སྤང་བའི་ལྟུང་བྱེད་དུ་བཅས་སོ། །དགག་བྱ་
ནི་ཆགས་པས་རྒྱུ་བྱས་ཏེ་རང་རིགས་ཀྱི་བསླབ་པ་ལ་གནོད་པའོ། །ངོ་ཏི་ནི་བཅས་ལྡན་
དགེ་སློང་གིས་དགེ་སློང་མ་ཉེ་དུ་མ་ཡིན་པ་ལ་གོས་བླངས་ཏེ་ཐོབ་པ་ལས་གྱུར་པའི་ལྟུང་བ་
དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་ལ་བསླང་པའི་ཡུལ་
དང་། གང་བསླང་བའི་དངོས་པོ་དང་། གང་གིས་ལེན་པའི་རྟེན་ནོ། །དང་པོ་ནི། དགེ་སློང་
མ་ཆོས་བརྒྱད་ལྡན་ཏེ། ཐུན་མོང་བ་བདུན་གྱི་སྟེང་དུ་དད་པ་དང་སེམས་ཡངས་ཆེ་བ་ཡིན་
པ་སྟེ། དད་རྫས་བརྗོད་དོ་ཞེས་པ་དང་། རྒྱ་ཆེ་བ་དང་ཞེས་སོ། །
གཉིས་པ་གང་བསླང་བའི་དངོས་པོ་ལ་ལྔ་ལས། གོས་ཡིན་པ་སྟེ། གོས་སོ་ཞེས་སོ། །
དགེ་སློང་མ་དེ་ཉིད་ཀྱི་ཡིན་པ་སྟེ། ལུང་རྣམ་འབྱེད་ལས། དགེ་སློང་མ་ལ་གོས་ལེན་ན་ཞེས་
པ་དང་། གཞན་དབང་བ་ཡིན་ན་དེ་དགེ་སློང་མ་དེ་ལ་འབྱུང་རིང་བས་དགག་བྱ་གནས་
སྐབས་ཀྱི་སྒོ་ནས་མི་རྫོགས་པའི་ཕྱིར་རོ། །དགེ་སློང་མ་དེ་དང་འབྲེལ་བར་གནས་པ་སྟེ།
ཉེ་བར་མ་གྱུར་པ་ནོངས་པ་ནི་ཞེས་པ་དང་། གཞན་དུ་དགག་བྱ་མི་རྫོགས་པའི་ཕྱིར་རོ། །
རུང་བ་དང་ཚད་དང་ལྡན་པ་ནི་སྤྱིར་བསྟན་པ་ལས་སོ། །
གསུམ་པ་གང་གིས་ལེན་པའི་རྟེན་ལ་བཞི་སྟེ། དགེ་འདུན་ལ་གོས་འབུལ་བའི་ཁོངས་
སུ་གཏོགས་པ་མ་ཡིན་པ་དང་། ཆོས་ལེགས་པར་སྨྲ་བ་པོ་མ་ཡིན་པ་དང་། བསྙེན་པར་
རྫོགས་པར་བྱེད་པ་པོ་མ་ཡིན་པ་དང་། ཆོས་གོས་ཚང་བར་ཡོད་པ་སྟེ། དགེ་འདུན་ལ་གོས་
 

འབུལ་བ་དང་ལེགས་པར་སྨྲ་བ་ལ་ལྟུང་བ་མེད་དོ། །བསྙེན་པར་རྫོགས་པར་བྱེད་པ་དང་། །
བོར་བརླགས་བྱུང་བ་དག་ལའོ་ཞེས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་བཟང་ངན་བརྗེ་བ་ལས་གཞན་པས་རང་དོན་དུ་གོས་ལེན་པར་འདོད་པ་རྒྱུན་མ་
ཆད་པའོ། །སྦྱོར་བ་ནི་ངག་གི་རིག་བྱེད་ཀྱིས་གོས་ལེན་པར་ཞུགས་པ་སྟེ་རྣམ་པར་རིག་
བྱེད་ཀྱིས་སོ་ཞེས་སོ། །མཐར་ཐུག་ནི་ཐོབ་བློ་སྐྱེས་པ་སྟེ། ལག་ཏུ་འོངས་པ་ཉིད་ན་ཐོབ་པ་
ཉིད་དོ་ཞེས་པ་དང་། ཊིཀ་ལས། དོན་ལ་གྲུབ་པའི་བློ་སྐྱེ་བས་ཞེས་སོ། །ཡན་ལག་གི་དོན་
ནི་ལུང་རྣམ་འབྱེད་ལས་ལེན་ན་ཞེས་བྱ་བ་ནི་བདག་གིར་བྱེད་ནའོ་ཞེས་གསུངས་སོ། །
བསྙེན་པར་རྫོགས་པར་བྱེད་པ་དང་ཞེས་པ་ནི་འགྲེལ་ཆུང་ལས་དགེ་ཚུལ་ཕོ་ཞིག་བསྙེན་
པར་རྫོགས་པར་བྱེད་པའི་ཚེ་དེའི་ཡོ་བྱད་དུ་དགེ་སློང་མས་དགེ་སློང་ལ་གོས་བྱིན་པ་དང་
ཞེས་སོ། །དགེ་སློང་མ་དེ་སེམས་ཡངས་ཆེ་བ་དང་། བློ་རྒྱ་ཆེ་བ་ཉིད་ཡིན་པ་ཉིད་དང༌། ཉོ་
ཚོང་གི་ཐ་སྙད་ཀྱི་དབང་མ་ཡིན་པ་སྟེ་རིན་མི་འཚལ་བར་འབུལ་གྱིས། བདག་ལ་བསོད་
ནམས་སུ་འགྱུར་རོ་ཟེར་བ་ལྟ་བུ་ཉིད་དེ་གཉིས་ཀ་ཚོགས་པ་ནི་གོས་སྦྱིན་པ་ལ་སོགས་པ་
ལ་ལྟུང་བ་མེད་པའི་སྦྱིན་བདག་གཙོ་བོ་ཡིན་ནོ། །དེ་ལ་བླངས་ཀྱང་ལྟུང་བ་མེད་དོ། །ལ་
སོགས་ཞེས་ལྷུང་བཟེད་སྦྱིན་པ་བསྡུའོ་ཞེས་གསུངས་སོ། །ད་ནི་ཁྱིམ་པ་ལ་གོས་སློང་པའི་
སྤང་བ་འཆད་དེ་མིའི་འགྲོ་བར་གཏོགས་པ་ཞེས་སོ། །
འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་ཉེ་དགས་ཁྱིམ་པ་ལ་གོས་
བླངས་པ་ལ་སྤང་བའི་ལྟུང་བྱེད་དུ་བཅས་སོ། །དགག་བྱ་ནི་གཞན་གྱི་ལོངས་སྤྱོད་ལ་གནོད་
པ་དང་། རང་འདོད་པ་ཆེས་པའོ། །ངོ་ཏི་ནི་བཅས་ལྡན་དགེ་སློང་གིས་རང་ལ་ཆོས་གོས་
ཚང་བ་ཡོད་བཞིན་དུ་ཁྱིམ་པ་ཉེ་དུ་མ་ཡིན་པ་ལ་གོས་བླངས་ཏེ་ཐོབ་པ་ལས་གྱུར་པ་ལྟུང་བ་
དངོས་གཞིའོ། །
 

ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་ལ་བསླང་བའི་ཡུལ་
དང་། གང་བསླང་བའི་དངོས་པོ་དང་། གང་གིས་བསླང་བའི་རྟེན་ནོ། །དང་པོ་ནི། ཁྱིམ་པ་
ཆོས་དྲུག་ལྡན་ནོ། །དེ་ཡང་ཁྱིམ་པ་ཡིན་པ་དང་། ཉེ་དུ་མ་ཡིན་པ་དང་། རང་ལས་རྫས་ཀྱི་
སྒོ་ནས་ཐ་དད་པ་དང་། མ་བསླངས་ཀྱང་ཅི་བདེར་སྟོབས་པ་མ་ཡིན་པ་སྟེ་བཞི་དང་། ཐ་
སྙད་ལྔ་ལྡན་དང་། ལུས་ཐ་མལ་པར་གནས་པ་གཉིས་ནི་སྔར་བསྟན་ཟིན་པ་དག་གོ། །དང་
པོ་ནི། ཁྱིམ་པར་གྱུར་པ་ཞེས་སོ། །སེལ་བ་ནི། ཕྱི་རོལ་པའི་རབ་ཏུ་བྱུང་བ་དང་མ་ཆགས་
པ་དང་ཉམས་པ་དག་ནི་ཕྱེད་ཉིད་ཁྱིམ་པའོ་ཞེས་གསུངས་པས། དེ་རྣམས་ལ་གོས་བསླངས་
ན་ནི་ན་སྨད་དུ་འགྱུར་ལ། དགེ་སློང་ཕ་མ་དག་ལ་བསླངས་ན་ཆེས་ན་སྨད་དུ་འགྱུར་ཏེ།
དགག་བྱ་ཆེས་མ་རྫོགས་པའི་ཕྱིར་རོ། །གཉིས་པ་ནི། ཉེ་དུ་མ་ཡིན་པ་ནི་ལྟུང་བའི་བྱེད་པ་
པོ་ཡིན་ཞེས་སོ། །སེལ་བ་ཉེ་དུ་ལ་ཉེ་དུར་འདུ་ཤེས་པ་སྟེ་གོས་སློང་བ་ལ་ལྟུང་བ་མེད་དེ་
སྔར་བཤད་ཟིན་ཏོ། །གསུམ་པ་ནི། མངོན་ཚན་ཉོ་ཚོང་གི་སྐབས་སུ་ཕ་རོལ་པོ་ཞེས་
གསུངས་པའི་གནད་ཀྱིས་ཤེས་སོ། །སེལ་བ་རང་དང་ནོར་གཅིག་པའི་ཁྱིམ་པ་ལ་སོགས་པ་
ལ་གོས་བསླངས་ཀྱང་ལྟུང་བ་མེད་དེ། ཉེ་དུ་ལ་བསླངས་ཀྱང་ལྟུང་མེད་དུ་གསུངས་པའི་
གནད་ཀྱིས་ཤེས་སོ། །བཞི་པ་ནི། ཅི་བདེར་བསྟབས་པ་མ་བྱས་པ་ལའོ་ཞེས་བཤད་པའི་
གནད་ཀྱིས་སྦྱར་རོ། །སེལ་བ་ནི་མ་བསླངས་ཀྱང་ཅི་བདེར་གོས་འབུལ་བ་ལེན་པ་ལ་ལྟུང་
བ་མེད་དོ། །
གཉིས་པ་གང་བསླང་བའི་དངོས་པོ་ལ་བཞི་ལས། གོས་ཡིན་པ་དེ་ཆོས་གོས་སོ་ཞེས་
སོ༑ །སྦྱིན་བདག་དེ་ཉིད་ཀྱི་ཡིན་པ་སྟེ། སྦྱིན་བདག་དེ་ཉིད་དབང་བའི་གོས་དང་གཞན་
དབང་བའི་གོས་ནོར་ཏེ་བསླངས་ན་ལྟུང་བ་ན་སྨད་དུ་འགྱུར་བའི་ཕྱིར་རོ། །རུང་བ་ཚད་དང་
ལྡན་པ་ནི་སྤྱིར་བསྟན་པ་ལས་སོ། །གསུམ་པ་གང་གིས་སློང་བའི་རྟེན་ནི། སྲ་བརྐྱང་མ་
བཏིང་བ་དང་། ཆོས་གོས་ཚང་བར་ཡོད་པ་སྟེ། སྲ་བརྐྱང་བཏིང་ན་གོས་སློང་བ་ཡང་ཉེས་
 

པ་མེད་ལ་ཞེས་བཤད་པ་དང་། གོས་ཕྲོགས་པ་དང་བརླག་པ་དང་ཞེས་བཤད་དོ། །བསམ་
པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་སློང་ནི་རང་དོན་
དུ་གོས་སློང་བའི་ཚིག་སྨྲ་བར་འདོད་ཅིང་གོ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་
ངག་མཚན་ཉིད་ཀྱིས་གོས་སློང་བར་ཞུགས་པའོ། །མཐར་ཐུག་ནི་གོས་ཐོབ་བློ་སྐྱེས་པའོ། །
ཡན་ལག་གི་དོན་ནི་མིའི་འགྲོ་བར་གཏོགས་པ་ཞེས་པ་ནས་སོ། །རང་གི་རྣམ་བཤད་ལས་
ཚད་ཇི་ཙམ་ཞིག་ཅེ་ན། མི་ཆུང་བའོ་ཞེས་སྨོས་ཏེ། ཆོས་གོས་གསུམ་གང་ཡང་རུང་བ་ལས་
ཚད་དང་ལྡན་པའོ་ཞེས་སོ། །ཊིཀ་ལས། མི་ཆུང་བའི་ཞེས་སྨོས་ཏེ་ཆོས་གོས་རང་གི་ཚད་
དང་ལྡན་པའོ་ཞེས་གསུངས་ཀྱང་། རང་ཚད་དང་ལྡན་པ་དེ་ནི་མཚོན་པ་ཙམ་དུ། ཁྲུ་གང་གི་
ཚད་ལས་མི་ཆུང་བའོ། །འགྲེལ་ཆུང་ལས། ཁྲུ་གང་ཡན་ཆད་ཡིན་པ་དང་ཞེས་བཤད་པ་དེ་
ངེས་པར་བཟུང་བར་བྱའོ། །རིན་ཐང་ལས་རྣམ་པ་གང་བསླངས་པ་དེ་ཐོབ་ནའོ་ཞེས་པ་ནི།
རིན་ཐང་ཀར་ཤ་པ་ན་ལྔ་རི་བ་བསླངས་ནས་ལྔ་རི་བ་དེ་ཐོབ་ན་དངོས་གཞི་དང་། ཀ་ཤ་པ་
ན་གསུམ་རི་བ་བསླངས་ནས་གསུམ་རི་བ་དེ་ཐོབ་ན་དངོས་གཞི་དང་། ཀར་ཤ་པ་ན་བཅུ་རི་
བ་བསླངས་ནས་བཅུ་རི་བ་དེ་ཐོབ་ན་དངོས་གཞིའོ། །ཁ་དོག་ལས་རྣམ་པ་གང་བསླངས་པ་
དེ་ཐོབ་ནའོ་ཞེས་པ་ནི་ཁ་དོག་སྔོན་པོ་བསླངས་ནས་སྔོན་པོ་དེ་ཐོབ་ན་དངོས་གཞི་དང་།
སེར་པོ་བསླངས་ནས་སེར་པོ་དེ་ཐོབ་ན་དངོས་གཞི་དང་། དམར་པོ་བསླངས་ནས་དམར་པོ་
དེ་ཐོབ་ན་དངོས་གཞིའོ། །ཁྲུ་ཚད་ལས་རྣམ་པ་གང་བསླངས་པ་དེ་ཐོབ་ནའོ་ཞེས་པ་ནི། ཁྲུ་
ལྔ་པ་བསླངས་ནས་ཁྲུ་ལྔ་པ་དེ་ཐོབ་ན་དངོས་གཞི་དང་། ཁྲུ་གསུམ་པ་བསླངས་ནས་ཁྲུ་
གསུམ་པ་དེ་ཐོབ་ན་དངོས་གཞི་དང་། ཁྲུ་བཅུ་པ་བསླངས་ནས་ཁྲུ་བཅུ་པ་དེ་ཐོབ་ན་དངོས་
གཞིའོ་ཞེས་བསྟན་པའོ། །ཊིཀ་ལས། ཁ་དོག་ལ་སོགས་པའི་དབྱེ་བ་མ་བྱས་པར་སྤྱིར་
བསླངས་པ་ན་གང་ཡང་རུང་བ་ཞིག་ཐོབ་ན་ཡང་སྤང་བའི་ལྟུང་བྱེད་དོ་ཞེས་སོ། །
འོ་ན་གོས་སྔོན་པོ་བསླངས་ནས་སེར་པོ་ཐོབ་ན་ཅིར་འགྱུར་ཞེ་ན། གོས་སྔོན་པོ་
 

བསླངས་པས་གོས་ངོ་བོ་ཐ་དད་པ་གཞན་སེར་པོ་ཐོབ་པ་ལ་ནི་ཆོས་ཅན། གོས་སེར་པོ་ཐོབ་
པའི་ཆ་ནས་གོས་བསླངས་པའི་ལྟུང་བ་གཏན་ནས་མེད་དེ་གོས་སེར་པོ་གཏན་ནས་མ་
བསླངས་པའི་ཕྱིར་རོ། །སྔོན་པོ་སློང་བའི་ཆ་ནས་སྦྱོར་བའི་ཉེས་བྱས་ཏེ། དེ་ནི་ཐམས་ཅད་
དུ་སྦྱོར་བ་ལ་ནི་ཉེས་བྱས་སོ་ཞེས་སྔར་བསྟན་པ་དེར་འདུས་སོ། །སེར་པོ་བསླངས་པས་
སྔོན་པོའམ་དམར་པོ་ཐོབ་ན་ཡང་དེ་བཞིན་ནོ། །ཀར་ཤ་པ་ན་ལྔ་རི་བ་བསླངས་པས་བཅུ་རི་
བ་ཐོབ་པའམ། ཁྲུ་ལྔ་པ་བསླངས་པས་ཁྲུ་བཅུ་པ་ཐོབ་པ་ལྟ་བུ། གང་བསླངས་པ་དེ་ལས་
གོས་ངོ་བོ་ཐ་དད་པ་གཞན་གོས་ལྷག་པ་ཐོབ་པ་ལ་ནི་ལྟུང་བ་མེད་དོ། །རྣམ་འབྱེད་འགྲེལ་
ལས། ལྷག་པ་ཐོབ་ན་ལྟུང་བ་མེད་དོ་ཞེས་བྱ་བ་ནི། ལྷག་པ་མ་བསླངས་པའི་ཕྱིར་ཞེས་སོ། །
ད་ནི་སློང་བར་རིགས་པའི་སྤང་བ་འཆད་དེ། བྱིན་གྱིས་བརླབ་པར་བྱ་བ་ཞེས་སོ། །
འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་བསམ་གཏན་པ་བཞི་བཅུས་སྦྱིན་
བདག་སྒོ་རེ་རེ་ནས་གོས་ཟུང་གཅིག་གི་ཚད་ལས་ལྷག་པར་བསླངས་པ་ལས་སྤང་བའི་ལྟུང་
བྱེད་དུ་བཅས་སོ། །དགག་བྱ་ནི་སྦྱིན་བདག་གི་ལོངས་སྤྱོད་ལ་གནོད་པའོ། །ངོ་ཏི་ནི་ཁ་
ཅིག་ན་རེ། སློང་བར་རིགས་པ་སློང་བའི་སྤང་བ་འདི་ལ་འཚོ་བའི་ཡོ་བྱད་བཅུ་གསུམ་པོ་
ཐམས་ཅད་མ་ཚང་བ་ཡན་ལག་ཏུ་དགོས་ཏེ། བྱིན་གྱིས་བརླབ་པར་བྱ་བ་ཐམས་ཅད་མེད་
ན་སློང་བར་རིགས་པ་ཉིད་དོ། །དེ་ནི་ལྟུང་བའི་བྱེད་པ་པོ་ཉིད་དོ་ཞེས་བཤད་པས་གྲུབ་བོ་
ཞེས་ཟེར་རོ། །དེ་དགག་པ་ལ་གཉིས་ལས་དང་པོ་གནོད་བྱེད་བརྗོད་པ་ནི་ཊཱི་ཀ་ལས་དེ་
དག་གི་ནང་ནས་གང་དང་གང་མེད་པ་དེ་དང་དེ་ཉིད་བསླངས་བར་རིགས་པ་ཉིད་ཡིན་ནོ་
ཞེས་གསུངས་པ་དང་འགལ་ལོ། །གནོད་བྱེད་གཞན་ཡང་ཆོས་གོས་གསུམ་མ་ཚང་བའི་
དགེ་སློང་གིས། ཁྱིམ་པ་གཅིག་ལ་གོས་ཟུང་ལས་ལྷག་པ་བསླང་དུ་གནང་ངམ་མ་གནང་།
གནང་ན་ནི། ཚད་དེ་ལས་ལྷག་པར་བྱ་བ་ནི་བསླང་བར་བྱ་བ་ཉིད་མ་ཡིན་ཞེས་གསུངས་པ་
དང་འགལ་ལ། མ་གནང་ན་ནི་མ་གནང་བཞིན་དུ་བསླངས་པའི་ལྟུང་བ་དེ་གང་ཡིན་ཏེ།
 

གོས་སློང་བའི་ལྟུང་བ་གང་དུ་ཡང་མ་གཏོགས་པར་ཐལ་བར་འགྱུར་རོ། །དེ་ཡང་ཁྱེད་ལྟར་
ན་སློང་བར་རིགས་པ་སློང་བའི་ལྟུང་བ་མ་ཡིན་ཏེ། ཁྱེད་ལྟར་ན་སློང་བར་རིགས་པ་སློང་
བའི་ལྟུང་བ་སྐྱེད་པ་ལ་འཚོ་བའི་ཡོ་བྱད་ཀྱི་གོས་བཅུ་གསུམ་པོ་ཐམས་ཅད་མ་ཚང་བ་ཡན་
ལག་ཏུ་དགོས་པ་ལ་དེ་མ་ཚང་བའི་ཕྱིར་རོ། །གོས་སློང་བའི་ལྟུང་བ་མ་ཡིན་ཏེ། ཆོས་གོས་
མ་ཚང་བའི་ཕྱིར་རོ། །ལྤགས་པ་སློང་བ་དང་སོ་སོ་ནས་སྤགས་པ་སློང་བའི་ལྟུང་བ་ནི་མ་
ཡིན་ཏེ། སྤགས་པ་དང་མ་འབྲེལ་བའི་ཕྱིར་རོ། །
གཉིས་པ་སྒྲུབ་བྱེད་གཞིག་པ་ནི། བྱིན་གྱིས་བརླབ་པར་བྱ་བ་ཐམས་ཅད་མེད་ན་
གང་དང་གང་མེད་པ་དེ་སློང་བར་རིགས་པ་ཉིད་དོ་ཞེས་བསྟན་པ་སྟེ། དེ་ལྟར་ཊིཀས་
བཤད་ལ། ཆོས་གོས་གསུམ་པོ་ཡན་ཆད་མ་ཚང་བའི་དབང་དུ་བྱས་ནས། ཆོས་གོས་མ་
ཚང་བ་དེ་ནི་ལྟུང་བའི་བྱེད་པ་པོ་ཉིད་དོ་ཞེས་བསྟན་པ་ཡིན་པས་སྒྲུབ་བྱེད་དུ་མི་ཆེའོ། །འཚོ་
བའི་ཡོ་བྱད་ཀྱི་གོས་གཅིག་མེད་པའམ་གཉིས་མ་ཚང་བ་ལ་ནི། སློང་བར་རིགས་པ་སློང་
བའི་ལྟུང་བ་འདི་མི་སྐྱེད་དེ། ཟུང་བསླང་བར་བྱ་བ་ཉིད་ཡིན་ལ། ཟུང་ཐོབ་པ་ན་ཆོས་གོས་
ཚང་བས་ཆོས་གོས་མེད་པའི་ཡན་ལག་དེ་མི་ཚང་བའི་ཕྱིར་རོ། །དེས་ན་འདི་ལ་ཆོས་གོས་
གསུམ་ཡན་ཆད་མ་ཚང་བ་ཡན་ལག་ཏུ་དགོས་སོ། །སྐབས་འདིར་ངོ་ཏི་རྣམ་པ་ལྔ་སྟེ། ལྷག་
པ་སློང་བའི་ལྟུང་བ་གསུམ་དང་། ལྷག་པ་མི་སྦྱིན་པའི་ལྟུང་བ་གཉིས་སོ། །དེ་ཡང་བཅས་
ལྡན་དགེ་སློང་ཆོས་གོས་གསུམ་ཡན་ཆད་མ་ཚང་བས་སློང་བའི་ཡུལ་ཁྱིམ་པ་གཅིག་ལ་
ཞེས་ལྔ་པོ་འདི་དག་གི་གཞིར་བྱས་ནས། སྣམ་སྦྱར་ལྟ་བུ་ཆོས་གོས་དྲས་པ་བྱ་སྙམ་པའི་
བསམས་པས་བསླངས་ན་རབ་ཏུ་བྱུང་བའི་གོས་སྟོད་གཡོགས་སྨད་གཡོགས་རབ་ཚད་
གཉིས་ཐོབ་ཅིང་། དེ་ལས་ལྷག་པ་སློང་ན་ལྷག་པ་ཁྲུ་གང་ཡན་ཆད་ཐོབ་ན་སྤང་ལྟུང་བསྐྱེད་
པ་དང་། རྡུལ་གཟན་ནམ་ཤམ་ཐབས་ལྟ་བུ་གོས་མ་དྲས་པ་བྱ་སྙམ་པའི་བསམ་པས་བསླང་
ན་ཁྱིམ་པའི་གོས་སྟོད་གཡོགས་སྨད་གཡོགས་རིབ་ཚད་གཉིས་ཐོབ་ཅིང་དེ་ལས་ལྷག་པ་
 

སློང་ན་ལྷག་པ་ཁྲུ་གང་ཡན་ཆད་ཐོབ་ན་སྤང་ལྟུང་བསྐྱེད་པ་དང་། གོས་མ་དྲས་པ་བྱ་སྙམ་
པའི་བསམ་པས་བསླངས་ན་ཁྱིམ་པའི་སྟོད་གཡོགས་སྨད་གཡོགས་མཐའ་ཚད་ཐོབ་ཅིང་།
འབྲིང་ཚད་དམ་རབ་ཚད་དུ་ཁ་བསྐང་བའི་གོས་སློང་ཞིང་ཐོབ་པའམ། འབྲིང་ཚད་ཐོབ་ཅིང་
རབ་ཚད་དུ་ཁ་བསྐང་བའི་གོས་སློང་ཞིང་ཐོབ་ནས་སྤང་ལྟུང་བསྐྱེད་པའོ། །ཆོས་གོས་དྲས་
པ་བྱ་སྙམ་པའི་བསམ་པས་བསླངས་ན་རབ་ཏུ་བྱུང་བའི་གོས་སྟོད་གཡོགས་སྨད་གཡོགས་
རབ་ཚད་ལས་ལྷག་པ་ཐོབ་ན། ཁྲུ་གང་ཡན་ཆད་ཀྱི་ལྷག་པ་དེ་སྦྱིན་དགོས་པ་ལས་ལྷག་པ་
མི་སྦྱིན་ན་སྤང་ལྟུང་བསྐྱེད་པ་དང་། གོས་མ་དྲས་པ་བྱ་སྙམ་པའི་བསམ་པས་བསླངས་ན་
རབ་ཏུ་བྱུང་བའི་གོས་སྟོད་གཡོགས་སྨད་གཡོགས་རབ་ཚད་གཉིས་ལས་ལྷག་པ་ཐོབ་ན་
ཡང་སྔ་མ་བཞིན་དུ་ལྷག་པ་མི་སྦྱིན་ན་ཡང་ལྟུང་བ་བསྐྱེད་པ་སྟེ། སྤང་ལྟུང་དངོས་གཞི་ལྔའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་ལ་བསླང་བའི་ཡུལ་
དང་། གང་བསླང་བའི་དངོས་པོ་དང་། གང་གིས་སློང་བའི་རྟེན་ནོ། །དང་པོ་ནི། ཁྱིམ་པ་
ཆོས་དྲུག་ལྡན་ཏེ་སྔར་བཤད་ཟིན་ཏོ། །གཉིས་པ་ནི་གོས་ཡིན། སྦྱིན་བདག་དེ་ཉིད་ཀྱི་ཡིན།
རུང་བ་ཡིན་པའི་དང་གསུམ་སྔར་དང་འདྲ་བ་ལས། འདིར་ལྷག་པ་ཚད་དང་ལྡན་པ་སྟེ་
བཞིའོ། །གསུམ་པ་གང་གིས་སློང་བའི་རྟེན་ནི། སྲ་བརྐྱང་མ་བཏིང་བ་དང་། ཆོས་གོས་
གསུམ་ཡན་ཆད་མ་ཚང་བ་སྟེ། དེ་ནི་ལྟུང་བའི་བྱེད་པ་པོ་ཉིད་དོ་ཞེས་སོ། །བསམ་པའི་ཡན་
ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་སློང་ནི་རང་དོན་དུ་ལྷག་
པ་སློང་བ་འདོད་པ་རྒྱུན་མ་ཆད་པའོ། །སྦྱོར་བ་ནི་ངག་མཚན་ཉིད་ལྔ་ལྡན་གྱིས་ལྷག་པར་
སློང་བར་ཞུགས་པའོ། །མཐར་ཐུག་ནི་ལྷག་པ་ལ་ཐོབ་བློ་སྐྱེས་པའོ། །ལྷག་པ་མི་སྦྱིན་པ་ལ་
ནི་གོས་དེ་རང་གིས་ཐོབ་ཟིན་ཡིན་པ་དང་། ཀུན་སློང་གི་ལྷག་པ་མི་སྦྱིན་པར་འདོད་པ་
དང་། སྦྱོར་བ་མི་སྦྱིན་པ་ཉིད་དང་། མཐར་ཐུག་ནི་མི་སྦྱིན་པར་ཐག་བཅད་པས་ཁྱད་པར་
དུ་བྱས་སོ། །ཡན་ལག་གི་དོན་ནི། ཆོས་གོས་མེད་པ་ཉིད་ལ་ཡོད་པའི་བློ་ཅན་མ་ཡིན་ཞིང་
 

ཆོས་གོས་ཉོ་བའི་རིན་མེད་པའི་དབང་དུ་བྱས་ནས་བྱིན་གྱིས་བརླབ་པར་བྱ་བའི་ཆོས་གོས་
འཚོ་བའི་ཡོ་བྱད་བཅུ་གསུམ་པོ་ཐམས་ཅད་མེད་ན་དགེ་སློང་གིས་གོས་སློང་བའི་ཚད་ལས་
མ་ལྷག་པར་སློང་བ་ཆོས་ཅན། ཆོས་གོས་སློང་བའི་ལྟུང་བ་མི་བསྐྱེད་དེ། ཆོས་གོས་སློང་
བར་རིགས་པ་ཉིད་ཡིན་པའི་ཕྱིར་རོ། །ཊིཀ་ལས། དེ་དག་གི་ནང་ནས་གང་དང་གང་མེད་
པ་དེ་དང་དེ་ཉིད་བླང་བར་རིགས་པ་ཉིད་ཡིན་ནོ་ཞེས་སོ། །བྱིན་གྱིས་བརླབས་པར་བྱ་བའི་
ཆོས་གོས་གསུམ་ཡན་ཆད་མ་ཚང་བའི་དབང་དུ་བྱས་ནས་ཆོས་གོས་མ་ཚང་པ་དེ་ནི་ལྟུང་བ་
འདི་བསྐྱེད་པའི་བྱེད་པ་པོ་ཉིད་དོ། །འོག་གི་མདོ་ལས་ཟུང་བསླང་བར་བྱ་བ་ཉིད་དོ་ཞེས་
འབྱུང་བ་ལས། ཟུང་དེའི་ཚད་བསྟན་པའི་ཕྱིར། ཁྱིམ་པའི་སྟོད་གཡོགས་ཆེ་ཚད་ནི་ཞེས་སོ། །
ཊིཀ་ལས། ཞེང་དུ་ཁྲུ་ནི་གསུམ་པ་ཡིན་པར་ཤེས་པར་བྱའོ་ཞེས་སོ། །ཁྱིམ་པའི་སྨད་
གཡོགས་ཆེ་ཚད་ནི་རས་ཡུག་ཕྲན་ཞེས་སོ། །དགེ་སློང་གི་སྟོད་གཡོགས་སྨད་གཡོགས་ཆེ་
ཚད་ནི་སྣམ་སྦྱར་དང་ཤམ་ཐབས་ཀྱི་རིམ་པ་ཞེས་སོ། །
འོ་ན་སྔར་ཟླ་འཇོག་གི་སྐབས་སུ་མཐང་གོས་ཀྱི་ཚད་བསྟན་པ་ལ། སྐབས་འདིར་
ཤམ་ཐབས་ཞེས་སྨོས་པ་ནི། མཐང་གོས་ལ་ཤམ་ཐབས་ཀྱི་མིང་གིས་བཏགས་པ་སྟེ།
བཏགས་པའི་དགོས་པ་ནི་མཐང་གོས་དང་ཤམ་ཐབས་རྒྱ་ཁྱོན་གྱི་ཚད་མཉམ་པར་གོ་བར་
བྱ་བའི་ཕྱིར་རོ། །སྔ་མ་ཐོབ་ན་ཞེས་པ་ནི་དགེ་སློང་གི་སྟོད་གཡོགས་སྨད་གཡོགས་པས་
སྔར་བསྟན་པས་ན་སྔ་མ་སྟེ། ཁྱིམ་པའི་སྟོད་གཡོགས་སྨད་གཡོགས་ཆུང་ཚད་དམ་འབྲིང་
ཚད་ཐོབ་ནའོ། །ཊཱིཀ་ལས། ཁྱིམ་པའི་སྟོད་གཡོགས་ཆུང་ཚད་ནི་ཞེང་དུ་ཁྲུ་ཕྱེད་དང་གསུམ་
པ་དང་། སྲིད་དུ་ཁྲུ་ཕྱེད་དང་ལྔ་པ་ཡིན་ཞེས་ཁྱིམ་པའི་སྨད་གཡོགས་ཆུང་ཚད་ནི། འཁོར་
གསུམ་ཁེབ་པ་ཡིན་པར་བཤད་དོ། །གོས་མ་དྲས་པ་བྱ་སྙམ་པའི་བསམ་པས་བསླངས་ན་
སྔོན་ཐོབ་ན་སྟེ། ཁྱིམ་པའི་གོས་ཟུང་ཆུང་ཚད་ཐོབ་ན་འབྲིང་ཚད་དམ་རབ་ཚད་དུ་ཁ་བསྐང་
བ་ཡང་བསླང་བར་བྱ་བ་ཉིད་མ་ཡིན་ནོ་ཞེས་སྦྱར་རོ། །ཁ་བསྐང་བ་དེ་བསླངས་ན་ལྷག་པ་
 

སྤང་བའི་ལྟུང་བའི་ལྟུང་བར་འགྱུར་ཏེ། བསམ་པའི་དོན་ཡོངས་སུ་རྫོགས་པར་ཐོབ་པ་
ལས་ལྷག་པར་བསླངས་པ་ཡོད་པའི་ཕྱིར་རོ། །གོས་མ་དྲས་པ་བྱ་སྙམ་པའི་བསམ་པས་
བསླངས་པ་ལས་ཁྱིམ་པའི་སྟོད་གཡོགས་སྨད་གཡོགས་ཆུང་ཚད་ཐོབ་ནས། བསམ་པའི་
དོན་ཡོངས་སུ་རྫོགས་པར་ཐོབ་པ་ཡིན་ཏེ། ཆོས་གོས་ཀྱི་བྱིན་རླབས་ཡོངས་རྫོགས་འཆགས་
པའི་ཕྱིར་རོ། །
དེ་ཡང་ཊིཀ་ལས། འདོད་ན་ཞེས་བྱ་བའི་སྒྲ་མེད་པར་བྱིན་གྱིས་བརླབ་ཏུ་རུང་སྟེ། མ་
དྲས་པ་ཡིན་པའི་ཕྱིར་རོ་ཞེས་སོ། །འོན་ཀྱང་ཁྱིམ་པའི་སྟོད་གཡོགས་ཆུང་ཚད་དེ་བས་ཀྱང་
ཆུང་བ་ཞིག་ཐོབ་ན་ནི། ཊཱི་ཀ་ལས། དེ་བས་ཆེས་ཆུང་བ་ཞིག་ཐོབ་ན་ནི་དེའི་ཁ་བསྐང་བ་
བསླང་བར་བྱ་སྟེ། ཆེས་ཆུང་བ་ལ་ནི་བྱིན་གྱིས་བརླབ་ཏུ་མི་རུང་བའི་ཕྱིར་རོ་ཞེས་སོ། །
གལ་ཏེ་གོས་དྲས་པ་བྱ་སྙམ་པའི་བསམ་པས་བསླངས་པ་ལ་དགེ་སློང་གི་སྟོད་གཡོགས་
སྨད་གཡོགས་ཆུང་ཚད་དམ་འབྲིང་ཚད་དུ་ཐོབ་པ་ལ་ནི་རབ་ཚད་དུ་ཁ་བསྐང་བ་སློང་བ་ལ་
ཉེས་པ་མེད་དེ། བསམ་པའི་དོན་ཐོབ་པ་ལས་ལྷག་པར་བསླང་བ་མེད་པའི་ཕྱིར་རོ། །དགེ་
སློང་གི་སྟོད་གཡོགས་སྨད་གཡོགས་རབ་ཚད་ལས་མ་ལྷག་ན། ཁྱིམ་པའི་སྟོད་གཡོགས་
སྨད་གཡོགས་རབ་ཚད་ལས་ལྷག་པ་བྱིན་པ་བྱ་བ་ཉིད་མ་ཡིན་ཏེ། བསམ་པའི་དོན་ལས་
ལྷག་པར་བསླང་བ་མེད་པའི་ཕྱིར་རོ། །འདིར་ཁྱིམ་པའི་སྟོད་གཡོགས་སྨད་གཡོགས་རབ་
ཚད་ལས་དགེ་སློང་གི་སྟོད་གཡོགས་སྨད་གཡོགས་རབ་ཚད་ཆེ་བར་བསྟན་པའི་རྒྱུ་མཚན་
ཅི་ཞེ་ན། སྔ་མའི་རབ་ཚད་དེས་ཕྱི་མའི་རབ་ཚད་སྣམ་སྦྱར་ཉིས་རིམ་ཚལ་བུ་དང་བཅས་པ་
མི་འདོད་པའི་ཕྱིར་རོ། །ཕྱི་མ་ཐོབ་ན་ལྷག་པ་སྦྱིན་ཞེས་པ་ནི། གོས་དྲས་པ་བྱ་སྙམ་པའི་
བསམ་པས་བསླངས་ཀྱང་རུང་། གོས་མ་དྲས་པ་བྱ་སྙམ་པའི་བསམ་པས་བསླངས་ཀྱང་
རུང་སྟེ། དགེ་སློང་གི་སྟོད་གཡོགས་སྨད་གཡོགས་རབ་ཚད་ལས་ལྷག་པ་ཐོབ་ན་ལྷག་པ་
སྦྱིན་པར་བྱ་བ་ཉིད་དོ། །བསམ་པའི་དོན་ཡོངས་སུ་རྫོགས་པ་ལས་ལྷག་པའི་ཕྱིར་རོ། །ཊིཀ་
 

ལས་བསླང་བར་བྱ་བ་མ་ཡིན་པ་སྟེ། བསླང་བར་མི་འོས་པའི་རྔ་བལ་ལ་སོགས་པ་བསླངས་
ན་སྦྱོར་བའི་ཉེས་བྱས་སོ། །ཐོབ་ན་དངོས་གཞིའོ་ཞེས་པ་ནི་རུང་བ་མ་ཡིན་པའི་ཕྱིར་ཉེས་
བྱས་ཀྱི་དངོས་གཞིའི་སྟེ་ཉེས་བྱས་ལྕི་བའོ། །ཞེས་བཤད་ཅིང་དེ་དང་མཐུན་པར་རང་གི་
རྣམ་བཤད་ལས་ཀྱང་གསུངས་སོ། །དེ་ལྟར་རྔ་བལ་དང་རི་དྭགས་ཀྱི་པགས་པ་ལ་སོགས་
པ་རུང་བ་མ་ཡིན་པ་བསླངས་ཏེ་ཐོབ་ན་ཉེས་བྱས་སུ་བསྟན་པས་རུང་བ་བསླངས་ཏེ་ཐོབ་ན་
སྤང་ལྟུང་དངོས་གཞི་བསྐྱེད་ཅེས་ཤུགས་ཀྱིས་བསྟན་ཏོ། །བསླང་བྱ་མ་ཡིན་པ་བསླངས་ན་
ཞེས་པའི་མདོ་འདི་གཉིས་ལ་འགྲེལ་ཆུང་ལས་གོས་ཟུང་གཅིག་གི་ཚད་ལས་ལྷག་པར་སློང་
བ་ནི་ཉེས་བྱས། ཚད་ལས་འདས་པར་བསླངས་པ་ནི་སྤང་བའི་ལྟུང་བ་ཞེས་བཤད་ཅིང་།
དེ་དང་མཐུན་པར་འགྲེལ་བ་པྲཛཱ་ཀ་ར་ལས་ཀྱང་བཤད་དོ། །བཤད་ལུགས་དེ་ལྟར་ན་འདི་
སྐད་བསྟན་ཏེ། ཚད་དེ་ལས་ལྷག་པ་ནི་བསླང་བར་བྱ་བ་ཉིད་མ་ཡིན་ནོ་ཞེས་སྨོས་ན། དེ་
བསླངས་ན་ཅིར་འགྱུར་ཞེ་ན། བསླང་བར་བྱ་བ་མ་ཡིན་པ་གོས་ཟུང་གཅིག་ལས་ལྷག་པ་
བསླངས་ན་སྦྱོར་བའི་ཉེས་བྱས་སོ། །གོས་ཟུང་གཅིག་ལས་ལྷག་པ་དེ་ཐོབ་ན་སྤང་ལྟུང་གི་
དངོས་གཞིའོ་ཞེས་སྐབས་ཀྱི་དོན་ཡིན་ནོ། ། །
ད་ནི་སྤགས་པ་སློང་བའི་སྤང་བ་འཆད་དེ། སྤགས་པ་མ་ཕུལ་བར་ཞེས་སོ། །འདིའི་
སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་ཉེ་དགའ་ལ་ཁྱིམ་བདག་གིས་གོས་འབུལ་
བར་བསམས་པས་སྤགས་པ་ལས་གང་བྱིན་པ་དེས་མི་མགུ་བར་ལྷག་པ་བསླངས་པ་ལས་
སྤང་བའི་ལྟུང་བྱེད་དུ་བཅས་པའོ། །དགག་བྱ་ནི་གཞན་གྱི་ལོངས་སྤྱོད་ལ་གནོད་པ་དང་།
རང་འདོད་པ་ཆེས་པ་སྟེ་གོས་སློང་བ་བཞིན་ནོ། །ངོ་ཏི་ནི་ཁ་ཅིག་ན་རེ་སྤགས་པ་སྔ་ཚོམས་
སུ་ལངས་པའི་ལྟུང་བ་ཡིན་ཞེས་འཆད་ཀྱང་། དེ་ནི་ལུང་རྣམ་འབྱེད་ལས་དགེ་སློང་གིས་ཀར་
ཤ་པ་ན་ལྔ་རི་བའི་གོས་ཐོབ་པ་ན། དེ་ལས་ལྷག་པ་སློང་ན་སྤང་བའི་ལྟུང་བྱེད་དུ་འགྱུར་རོ། །
སྔ་མ་ལ་ནི་ལྟུང་བ་མེད་དོ་ཞེས་གསུངས་པ་དང་འགལ་ཞིང་། ལུང་རྣམ་འབྱེད་དང་དེའི་
 

འགྲེལ་པ་དང་ཞུ་འགྲེལ་དང་གསུམ་ག་ལས། སྤགས་པ་ལས་ལྷག་པ་སློང་བའི་སྤང་བའོ་
ཞེས་གསུངས་པ་དང་འགལ་ལོ། །འོ་ན་གང་ཞེ་ན། འདིའི་ངོ་ཏི་ནི་བཅས་ལྡན་དགེ་སློང་ལ་
ཁྱིམ་པས་གོས་སྦྱིན་པར་བསམས་པས་སྤགས་པ་ལ་དེ་ལས་ལྷག་པའི་གོས་བསླངས་ཏེ་
ལྷག་པ་དེ་ཐོབ་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་ལ་བསླང་བའི་ཡུལ་
དང་། གང་བསླང་བའི་དངོས་པོ་དང་། གང་གིས་སློང་བའི་རྟེན་ནོ། །དང་པོ་ནི། ཁྱིམ་པ་
ཆོས་དྲུག་ལྡན་གྱི་སྟེང་དུ། དགེ་སློང་ལ་གོས་ཏེ་སྤགས་པར་བྱས་པ་པོ་ཡིན་པ་དང་། སྦྱིན་
བདག་བུངས་ཆུང་བ་ཡིན་ཏེ། བུངས་ཆེ་ན་ལྟུང་བ་འོག་མར་འགྱུར་བའི་ཕྱིར་རོ། །གཉིས་
པ་ནི། དངོས་པོ་ཆོས་བཞི་ལྡན་ཏེ་སློང་བར་རིགས་པའི་སྐབས་དང་འདྲའོ། །གསུམ་པ་ནི།
རྟེན་ཆོས་གཉིས་ལྡན་ཏེ་གོས་སློང་བའི་སྐབས་དང་འདྲའོ། །
་
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་པའོ། །ཀུན་
སློང་ནི་སྤགས་པ་དེ་ལས་ལྷག་པའི་གོས་རང་དོན་དུ་རང་གིས་སློང་བར་འདོད་པ་རྒྱུན་མ་
ཆད་པའོ། །སྦྱོར་བ་ནི་ངག་མཚན་ཉིད་ལྔ་ལྡན་གྱིས་སློང་བར་ཞུགས་པའོ། །མཐར་ཐུག་ནི་
ལྷག་པའི་གོས་ལ་ཐོབ་བློ་སྐྱེས་པའོ། །ཡན་ལག་གི་དོན་ནི། སྤགས་པ་མ་ཕུལ་བར་ཞེས་
སོ༑ །སྤགས་པ་དགེ་སློང་གིས་མི་ཤེས་པ་དེ་ཉིད་སློང་ན་སྤགས་པ་སློང་བ་ལས་གཞན་གོས་
སློང་བ་ཡིན་ནོ། །ཊིཀ་ལས། གོས་སློང་བའི་ཉེས་བྱས་ཡིན་པར་རིག་པར་བྱའོ་ཞེས་བཤད་
དེ༑ གོས་སློང་བའི་དངོས་གཞི་མི་བསྐྱེད་པ་ནི་དོན་དང་འདུ་ཤེས་མ་ཕྲད་པའི་ཕྱིར་རོ། །ད་
ནི་སོ་སོ་ནས་སྤགས་པ་སློང་བའི་སྤང་བ་འཆད་དེ། སྦྱིན་པར་བྱེད་པ་ཞེས་སོ། །
འདིའི་སྤྱི་དོན་ལ་བཞི་ལས། གླེང་གཞི། དགག་བྱ། ངོ་ཏི་དང་གསུམ་ནི་སྔར་སྤགས་
པ་སློང་པ་དང་འདྲ་བ་ལས། ཁྱད་པར་ནི་སྔར་ཁྱིམ་པ་ཕོ་མོ་གཉིས་ཀྱི་གོས་གཅིག་སྤགས་
པ་ཡིན་ལ། འདི་ནི་ཁྱིམ་པ་ཕོ་མོ་གཉིས་ཀྱི་གོས་རེ་རེ་སོ་སོ་ནས་སྤགས་པས་ཁྱད་པར་དུ་
 

བྱས་སོ། །ཡན་ལག་ལའང་གཞན་ཐམས་ཅད་སྔ་མ་དང་འདྲ་བ་ལས་འདིར་ཁྱད་པར་ནི་
དགེ་སློང་མས་གོས་དེ་དག་སོ་སོ་ནས་སྤག་པར་བྱེད་པ་པོ་ཡིན་པ། སྦྱིན་བདག་སྤུངས་ཆེ་
བ་སྟེ། སྤུངས་ཆེ་བ་ཡང་ངོ་ཞེས་སོ། །ཀུན་སློང་ནི་སོ་སོ་ནས་སྤགས་པ་དེ་ལས་ལྷག་པའི་
གོས་སློང་བར་འདོད་པས་ཁྱད་པར་དུ་བྱས་སོ། །ཡན་ལག་གི་དོན་ནི་སྦྱིན་པར་བྱེད་པ་
སྤུངས་ཆེ་བ་ཡང་ངོ་ཞེས་སོ། །སྤུངས་ཆེ་བའི་ཚད་ནི་འདིར་ཁྱིམ་པ་ཕོ་མོ་གཉིས་ཀྱིས་གོས་
གཉིས་སོ་སོ་ནས་སྤགས་པར་ནུས་པའོ། །སྦྱོར་བའི་འཇུག་ཡུལ་གཅིག་ཅིང་སྦྱོར་བ་གཅིག་
པའི་ཕྱིར་ན་ཆོས་གོས་སོ་སོ་བ་གཅིག་ཐོབ་ནའང་སྤང་བའི་ལྟུང་བ་གཅིག་ཉིད་དོ། །ཊིཀ་
ལས། གོས་སློང་བ་དང་སློང་བར་རིགས་པ་དང་སྤགས་པ་སློང་བ་ལ་སྦྱོར་བ་གཅིག་གིས་
གོས་དུ་མ་ཐོབ་པ་དེ་དག་ལ་ལྟུང་བ་གཅིག་ཁོ་ནར་འགྱུར་རོ། །ལྷུང་བཟེད་དང་རས་ཆེན་
ཐོབ་པ་ལ་ཡང་དེ་བཞིན་ནོ་ཞེས་སོ། །
ད་ནི་བསྐུར་བའི་སྤང་བ་འཆད་དེ་བསྐུར་བ་ཞེས་པ་ནས་སོ། །འདིའི་སྤྱི་དོན་ལ་བཞི་
ལས། གླེང་གཞི་ནི་མཉན་ཡོད་དུ་ཉེ་དགའ་ལ་བྲམ་ཟེ་དབྱར་ཚུལ་གྱིས་གོས་ཀྱི་རིན་ཀར་ཤ་
པ་ན་བསྐུར་བ་དེ་སྤོས་འཚོང་གི་ཁྱེའུ་ལ་གཏད་ཅིང་ཧ་ཅང་བརྟན་ངས་པས་བླངས་པ་ལས་
སྤང་བའི་ལྟུང་བྱེད་དུ་བཅས་སོ། །དགག་བྱ་ནི་ཧ་ཅང་བརྟེན་ངས་པས་གཞན་ལ་གནོད་པ་
དང་། རང་འདོད་པ་ཆེས་བའོ། །ངོ་ཏི་ནི་བཅས་ལྡན་དགེ་སློང་གིས་གོས་སམ་གོས་ཀྱི་རིན་
གྱི་རྙེད་པ་སྦྱིན་བདག་གིས་ཕོ་ཉ་བ་ལ་བསྐུར་ཞིང་ཕོ་ཉ་བས་ཞལ་ཏ་པ་ལ་གཏད་པའི་དངོས་
པོ་དེ་བསྐུལ་བ་དང་བསྡད་པ་དྲུག་ལས་ལྷག་པར་བླངས་པའམ། མ་ལྷག་ཀྱང་སྦྱིན་བདག་
གི་སེམས་བསྡུ་བར་ཁས་མི་ལེན་པ་ལས་བསླངས་པར་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ལས། དང་པོ་སྦྱོར་བ་བརྩམ་
པར་བྱ་བའི་གཞི་ལ་བཞི་སྟེ། སྦྱིན་བདག་ཕོ་ཉ་བ་དང་ཞལ་ཏ་བ་གསུམ་ཆར་ཁྱིམ་པ་ཡིན་
པ་དང་། གསུམ་ཆར་ཐ་སྙད་ལྔ་དང་ལྡན་པ་དང་། གསུམ་ཆར་ལུས་ཐ་མལ་པར་གནས་པ་
 

དང༌། ཞལ་ཏ་པས་སྦྱིན་བདག་གི་སེམས་བསྡུ་བར་ཁས་མི་ལེན་པའོ། །དང་པོ་ནི། གསུམ་
ཆར་ཁྱིམ་པ་ཉིད་ཡིན་ནའོ་ཞེས་སོ། །དེ་གསུམ་གང་རུང་གཅིག་རབ་ཏུ་བྱུང་བ་ཡིན་ན་ཡང་
ཉེས་བྱས་སོ། །གཉིས་པ་ནི། གསུམ་ཆར་མི་ཉིད་ཡིན་ནའོ་ཞེས་པ་དང་། སྨྲ་ཤེས་པ་ལ་
སོགས་པ་ནི་བསོ་ཞིང་སྨྲས་པ་ཞེས་པ་དང་སྤྱིར་བསྟན་པ་ལས་སོ། །གསུམ་པ་ནི། རིག་པ་
ལ་སོགས་པའི་གནད་ཀྱིས་སྦྱར་བའོ། །བཞི་པ་ནི། སྦྱིན་པར་བྱེད་པའི་སེམས་བསྡུ་བར་
ཞེས་སོ། །
གཉིས་པ་ནི། གང་བསླང་བའི་དངོས་པོ་ནི། གོས་སམ་དེའི་རིན་གང་ཡང་རུང་བ་
ཡིན་པ་དང་། ཕལ་ཆེར་རུང་བ་དང་། ཚད་དང་ལྡན་པ་དང་། སྦྱིན་བདག་གིས་ཕོ་ཉ་བ་ལ་
བསྐུར་ཞིང་། ཕོ་ཉ་བས་ཞལ་ཏ་བ་ལ་གཏད་པ་ཡིན་པ་སྟེ། བསྐུར་བ་ཞེས་པ་ལ་སོགས་པ་
གསུངས་སོ། །བསམས་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་
བའོ། །ཀུན་སློང་ནི་རང་གི་དོན་དུ་བསྐུལ་བསྡད་དྲུག་ལས་ལྷག་པ་བྱེད་འདོད་པའམ། སྦྱིན་
བདག་གི་སེམས་བསྡུ་བར་ཁས་མི་ལེན་པ་ལས་ལེན་པར་འདོད་པ་རྒྱུན་མ་ཆད་པའོ། །
སྦྱོར་བ་ནི་དངོས་པོ་དེ་ལེན་པར་ཞུགས་པའོ། །མཐར་ཐུག་ནི་ཐོབ་བློ་སྐྱེས་པའོ། །ཡན་
ལག་གི་དོན་ནི་ཆོས་གོས་ཀྱི་རིན་བསྐུར་བ་རུང་བ་མ་ཡིན་པར་སྤངས་ནས་ཞེས་སྦྱར་རོ། །
ཞལ་ཏ་བྱེད་པ་ལ་བསྐུར་བར་གྱུར་ན་སྤང་བའི་ལྟུང་བྱེད་དུ་འགྱུར་རོ་ཞེས་བསྟན་པ་སྟེ། དེ་
ལྟར་ཡིན་པའི་གཞུང་གསུམ་ཡོད་དེ། རང་གི་རྣམ་བཤད་དང་ཊིཀ་ལས་ཇི་ཞིག་བྱས་ན་
བསྐུར་བའི་སྤང་བར་འགྱུར་ཞེ་ན། བསྐུར་བ་རུང་བ་མ་ཡིན་པ་ཆོས་གོས་ཀྱི་རིན་སྤངས་
ནས་བྱུང་བའི་མཐའ་རྗེས་སུ་བརྗོད་པ་སྔར་བྱས་པའི་ཞལ་ཏ་བྱེད་པ་ལ་བསྐུལ་བར་གྱུར་
ནའོ་ཞེས་བཤད་ཅིང་བསྐུལ་བར་གྱུར་ནའོ་ཞེས་པས་དེའི་འགྲེལ་ཆུང་ལས་ལན་དྲུག་ནས་
ལྷག་པ་དང་ལྡན་ན་སྤང་བའི་ལྟུང་བར་འགྱུར་རོ་ཞེས་བཤད་དོ། །འགྲོ་བར་མ་ནུས་པ་ནི་
གྲོས་བྱ་བར་མ་ནུས་པ་སྟེ་གོ་བར་བྱེད་མ་ནུས་པ་ཉིད་ནའོ། །བཅོམ་ལྡན་འདས་ཀྱིས་
 

བསྐུལ་བའི་སྒོ་དྲུག་གསུངས་པ་དེ་ཡང་། མངོན་པར་སྨྲ་བའི་དབང་དུ་བྱས་པ་གཉིས་ནི།
ཁྱོད་འོངས་སམ་ཞེས་ཟེར་བ་དེ་ལ་དེའི་ཕྱིར་རོ། །འོངས་པ་ལེགས་སོ་ཞེས་ཟེར་བ་དེ་ལ་
དེའི་ཕྱིར་རོ་ཞེས་ཟེར་བའོ། །ལེགས་པར་སྦྱར་བའི་དབང་དུ་བྱས་པ་གཉིས་ནི། སྟན་འདི་
ལ་འདུག་ཅིག་ཅེས་ཟེར་བ་ལ་དེའི་ཕྱིར་རོ། །རྐང་པ་ཁྲུས་ཤིག་ཅེས་ཟེར་བ་ལ་དེའི་ཕྱིར་རོ་
ཞེས་ཟེར་བའོ། །ཟས་སྐོམ་གྱི་དབང་དུ་བྱས་པ་གཉིས་ནི། བཟའ་བ་ཟོ་ཞིག་ཅེས་ཟེར་བ་
ལ་དེའི་ཕྱིར་རོ། །བཏུང་བ་འཐུང་ཞིག་ཅེས་ཟེར་བ་ལ་དེའི་ཕྱིར་རོ་ཞེས་ཟེར་བའོ། །ཊིཀ་
ལས། བསྐུལ་བའི་སྒོ་དྲུག་པོ་ཐམས་ཅད་ཀྱང་སྦྱོར་བ་གཅིག་གིས་བྱས་ན་ནི་བསྐུལ་བ་
གཅིག་ཁོ་ནར་འགྱུར་རོ་ཞེས་སོ། །སྦྱོར་བ་ཐ་དད་པས་ཞུགས་ན་ནི་བསྐུལ་བ་ཐ་དད་དུ་
འགྱུར་རོ། །བསྐུལ་བ་དང་པོ་དེས་གོས་ཐོབ་པར་མ་གྲུབ་ན་ལན་གཉིས་ལན་གསུམ་དུ་
ཡང་བསྐུལ་བར་བྱའོ། །དེའི་འོག་ཏུ་ལན་གསུམ་གྱི་བར་དུ་ཅང་མི་སྨྲ་བར་ཕྱོགས་སུ་བསྡད་
པར་བྱའོ། །
འོ་ན་ལུང་རྣམ་འབྱེད་ལས། ལན་དྲུག་གི་བར་དུ་ཅང་མི་སྨྲ་བར་ཕྱོགས་སུ་བསྡད་
པར་བྱའོ་ཞེས་གསུངས་པ་དང་འགལ་ལོ་ཞེ་ན། དེ་ནི་བསྐུལ་བ་གསུམ་དང་བཅས་པའི་
གྲངས་དྲུག་ཏུ་གསུངས་པ་ཡིན་ལ། འདི་ནི་བསྡད་པ་ཉི་ཚེ་ལན་གསུམ་ཡིན་པས་འགལ་བ་
མེད་དོ། །གསུམ་ཆར་མི་ཉིད་དང་ཞེས་པ་ལ་མུ་བརྒྱུད་ལུང་རྣམ་འབྱེད་དུ་ཚིག་ལྷུག་པར་
གསུངས་པ་རང་གི་རྣམ་བཤད་དུ་ཚིགས་བཅད་དུ་བསྡུས་པ་ཊི་ཀར་དྲངས་པ་ནི། མི་མ་
ཡིན་པ་གསུམ་གཅིག་དང་། །གཉིས་པ་གསུམ་དུ་བྱས་པ་ཡིན། །མིའམ་གཉིས་པ་གསུམ་
དག་དང་། །གསུམ་གཅིག་དེ་དག་མུ་བརྒྱད་དོ། །ཞེས་གསུངས་སོ། །གསུམ་ཆར་ཁྱིམ་པ་
ཉིད་ཡིན་ནའོ་ཞེས་པ་ལ་མུ་བརྒྱད་བམ་པོ་ལྔ་བཅུ་པར་ཚིག་ལྷུག་པར་གསུངས་པ་ལས།
བསྡུ་བའི་ཚིགས་སུ་བཅད་པ་ནི། །རབ་ཏུ་བྱུང་བ་གསུམ་དག་དང་། །གཉིས་པ་གསུམ་དུ་
བྱས་པ་ཡིན། །ཁྱིམ་པའི་གཉིས་པ་གསུམ་དག་དང་། །གསུམ་གཅིག་དེ་དག་མུ་བརྒྱད་དོ། །
 

ཞེས་སྨྲས་སོ། །ཉེས་བྱས་ཀྱི་དབྱེ་བ་བསྟན་པ་ནི། མ་སྨྲས་ན་ཞེས་ཏེ་ཉེས་བྱས་དྲུག་ལས།
གཅིག་ནི་ཊིཀ་ལས་སྤྱིར་བསྐུལ་བསྡད་དྲུག་ལས་མ་ལྷག་ཀྱང་བསྐུལ་བ་བཞི་བྱེད་ཅིང་སྡོད་
པ་གཉིས་བྱེད་ན་ཉེས་བྱས་སུ་བཤད་དོ། །མ་སྤངས་པ་ལའོ་ཞེས་པའི་མདོ་འདིས་ཉེས་བྱས་
གཅིག་བསྟན་པ་ཡིན་པར་རང་གི་རྣམ་བཤད་ལས་གསུངས་ཏེ། བསྐུར་བ་རུང་བ་མ་ཡིན་
པ་ཆོས་གོས་ཀྱི་རིན་མ་སྤངས་པར་ལེན་ན་ཉེས་བྱས་དང་། དེ་ལྟར་སྤངས་པར་གྱུར་ཟིན་པ་
ན་འབུལ་བར་བྱེད་ན་མ་སྤངས་པར་ལེན་ན་ཉེས་བྱས་སོ་ཞེས་བསྟན་པའོ། །མ་སྤངས་པ་
ལའོ་ཞེས་པ་འདིའི་ཊཱིཀ་ལས། ཁ་ཅིག་འདི་སྐད་དུ་གོས་ཀྱི་རིན་གསེར་ལ་སོགས་པ་ལ་
རུང་བར་མ་བྱས་པ་དང་བྱས་པ་གཉིས་ལས། དང་པོ་ནི། ཞལ་ཏ་པ་ལ་གཏད་ཅིང་མ་གྲུབ་
ན་བསྐུལ་བ་ལ་སོགས་པ་འདི་དག་བྱའོ། །གཉིས་པ་ནི། དགེ་སློང་གིས་བསླངས་ཀྱང་ཉེས་
པ་མེད་དེ། ལུང་རྣམ་འབྱེད་ལས། བསླང་བར་བྱ་ཞིང་བསླངས་ནས་ཀྱང་སྦྱིན་བདག་དེ་ལ་
ཡིད་བརྟན་ཏེ་བཅང་བར་བྱའོ་ཞེས་གསུངས་སོ་ཞེས་ཟེར་རོ། །
ཁོ་བོ་ནི་སྦྱིན་བདག་གིས་གོས་ཀྱི་བསམ་པས་སྦྱིན་པར་བྱེད་ཅིང་དགེ་སློང་ལ་ཡང་
གོས་ཀྱི་དགོས་པ་ཡོད་ན་ཞལ་ཏ་པ་ལ་གཏད་ཅིང་བསྐུལ་བ་ལ་སོགས་པ་འདི་དག་བྱའོ། །
སྤྱིའི་བསམ་པས་སྦྱིན་པར་བྱེད་ཅིང་དགེ་སློང་ལ་ཡང་སངས་རྒྱས་མཆོད་པ་དང་དགེ་འདུན་
ལ་ཆོས་སྟོན་གསོལ་བ་ལ་སོགས་པའི་དགོས་པ་ཡོད་ན་ནི། གསེར་དངུལ་དེ་རུང་བར་བྱས་
ནས་བདག་གིར་བྱའོ་ཞེས་བཤད་དོ། །འདི་ནི་པཎྜི་ཏ་གཞན་གྱི་འདོད་པ་དེ་ལེགས་ཏེ།
སྤྱིར་ཆོས་ལྡན་མི་རུང་བ་གསུམ་ཆར་འཆགས་པ་ལ། བྱེ་བྲག་གོས་ཀྱི་རིན་ལ་རུང་བ་མི་
འཆགས་པ་འགལ་ཞིང་། ལུང་རྣམ་འབྱེད་ལས། དགེ་སློང་རྣམས་གོས་ཀྱི་རིན་ཀར་ཤ་པ་
ན་དག་མི་ལེན་ནས། ཁྱིམ་བདག་དད་པ་ཅན་དག་ཀྱང་གོས་ཀྱི་རིན་དག་སྦྱིན་པར་བྱེད་ན།
ངའི་ཉན་ཐོས་རྣམས་ཀྱང་གོས་ཀྱི་རིན་དག་འདོད་ཀྱིས། རུང་བར་བྱ་བ་ཅུང་ཞིག་གནང་
བར་བྱའོ། །བསླང་བར་བྱ་ཞིང་བསླངས་ནས་ཀྱང་སྦྱིན་བདག་དེ་ལ་ཡིད་བརྟན་ཏེ་བཅང་
 

བར་བྱའོ་ཞེས་རུང་བ་གསུམ་པོ་གསུངས་པའི་ཕྱིར་རོ། །
ད་ནི་སྲིན་བལ་གྱི་སྤང་བ་འཆད་དེ། བསླབ་པར་བྱ་བ་ནི་སྟན་བཅང་བར་བྱ་སྟེ། གྲང་
བ་བསྐྱབ་པའི་དོན་དུ་ཅི་བདེར་གནང་བའོ། །རྣམ་འབྱེད་ལས། སྟན་ནི་རྣམ་པ་གཉིས་ཏེ།
ནང་ཚང་ཅན་དང་སླེངས་བའོ་ཞེས་གསུངས་ཏེ། འདིར་གཉིས་ཀ་བཟུང་བ་ཡིན་ནོ། །འོ་ན་
སྟན་དང་གདིང་བ་གཅིག་གམ་ཞེ་ན། མི་གཅིག་སྟེ། རྣམ་པ་ཐ་དད་པའི་ཕྱིར་དང་། གནང་
བཀག་ཐ་དད་པའི་ཕྱིར་དང་། ཚད་ཐ་དད་པའི་ཕྱིར་ཏེ། དང་པོ་ནི། གདིང་བ་ལ་ཉིས་རིམ་
དང་གླེགས་བུའི་འཕྲོ་དགོས་པའི་ཕྱིར་དང་། སྟན་ལ་ནི་དེ་དག་མི་དགོས་པའི་ཕྱིར་རོ། །
གཉིས་པ་ནི། སྟན་གྱི་དགོས་པ་གྲང་བ་བསྐྱབ་པ་དང་། གདིང་བའི་དགོས་པ་དགེ་འདུན་
གྱི་གནས་མལ་བསྐྱབ་པ་དང་གང་ཟག་གི་གནས་མལ་ཁྲ་བོ་ཕལ་ཆེར་མ་ཉམས་པ་བསྐྱབ་
པ་ཡིན་པའི་ཕྱིར་རོ། །གསུམ་པ་ནི། མདོ་སྡེ་ལས་གདིང་བ་ཕྲག་པས་བླངས་ནས་ཞེས་
གསུངས་ལ། ཊིཀ་ལས། སྟན་ཕྲག་པས་བླངས་ནས་ཁྱེར་བ་ནི་ཚུལ་མ་ཡིན་པས་ཞེས་སོ། །
བཞི་པ་ནི། གདིང་བའི་ཚད་གཞུང་ན་གསལ་ཞིང་། སྟན་གྱི་ཚད་ནི་ལུང་ཞུ་བ་ཆུང་ཤོས་དང་
རྒྱ་ཆེ་འགྲེལ་ལས་སྟན་ཆེན་པོ་ནི་ཁྲུ་ཕྱེད་དང་ལྔའོ། །ཆུང་ངུ་ནི་ཁྲུ་ཕྱེད་དང་གསུམ་མོ། །
འབྲིང་ནི་དེ་གཉིས་ཀྱི་བར་རོ། །ཞིང་ཚད་ནི་གདིང་བའི་ཚད་དང་མཉམ་མོ་ཞེས་གསུངས་
སོ༑ ༑
དེས་ན་ཊཱི་ཀ་ལས་གདིང་བ་ནི་སྟན་མ་ཡིན་ཏེ། གདིང་བ་ནི་ཆོས་གོས་ཀྱི་ངོ་བོ་ཉིད་
ཡིན་ཞེས་བཤད་པས། སྲིན་བལ་ལ་གདིང་བ་བྱས་པ་ལ་ལྟུང་བར་མི་འགྱུར་བའོ། །ལྟུང་བ་
རྣམ་གཞག་ནི་སྲིན་བལ་གྱིས་སྟན་བྱས་སམ་ཞེས་སོ། །འདིའི་སྤྱི་དོན་ལ་བཞི་ལས། གླེང་
གཞི་ནི་མཉན་ཡོད་དུ་དགེ་སློང་རབ་ཏུ་མང་པོས་སྲིན་བལ་གྱི་སྟན་བྱས་པ་ལས་སྤང་བའི་
ལྟུང་བྱེད་དུ་བཅས་སོ། །དགག་བྱ་ནི་འདོད་པ་ཆེས་པ་དང་། དོན་དང་བྱ་བ་མང་བའོ། །ངོ་
ཏི་ནི་བཅས་ལྡན་དགེ་སློང་གིས་རང་དབང་བའི་སྲིན་བལ་གྱི་སྟན་བྱས་སམ་བྱེད་དུ་བཅུག་
 

སྟེ༑ བྱེད་པ་མཐར་ཐུག་པ་ལས་གྱུར་པའི་ལྟུང་བ་དངོས་གཞིའོ། །ཡན་ལག་ལ་བཞི་ལས།
གཞིའི་ཡན་ལག་ལ་བརྒྱད་དེ། དེ་ཡང་སྲིན་བལ་ཡིན་པ་སྟེ། སྲིན་བལ་གྱི་སྟན་ཞེས་སོ། །
དཀོན་ཞིང་རིན་ཆེ་བ་ཡིན་པ་སྟེ། ལུང་རྣམ་འབྱེད་ལས། སྲིན་བལ་དཀོན་ཞིང་རིན་ཆེ་བས་
ཞེས་སོ། །ཉུང་ངུ་གཞན་ཡང་མ་འདྲེས་པ་སྟེ། ཉུང་ངུ་དང་བསྲེས་པ་ཉིད་ན་ཞེས་སོ། །
གསར་བ་ཡིན་པ་སྟེ། སྟན་གྱི་ལྟུང་བ་བཞི་ཀ་ལ་ལུང་རྣམ་འབྱེད་ལས། གསར་བ་གཉིས་ཏེ།
གསར་བས་གསར་བ་དང་། རྙེད་པས་གསར་བ་སྟེ་དོན་འདིར་ནི་གསར་བས་གསར་བ་
ཡིན་པར་དགོངས་སོ་ཞེས་གསུངས་སོ། །སེལ་བ་ནི་རྫས་ཉམས་པ་ཉིད་ལ་ཡང་ངོ་ཞེས་སོ། །
བདག་པོ་རང་གི་ཉིད་ཡིན་པ་སྟེ། འདུ་ཤེས་ལས་གཙོ་ཆེར་རང་གི་ཉིད་དོ་ཞེས་སོ། །བྱེད་
པའི་འཕྲོ་གཞིའི་སེལ་བར་གཏོགས་པ་མ་ཡིན་པ་སྟེ་ཕྱེད་བྱས་པ་ལ་བྱེད་པ་ནི་ཞེས་སོ། །
གཞི་གཞན་གྱི་སྒོ་ནས་རུང་བ་ཡིན་པ་དང་། ཚད་དང་ལྡན་པའོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞིའི་ཡན་ལག་དེ་དག་ལ་མ་
འཁྲུལ་བ་སྟེ་གོས་འཆང་བའི་སྐབས་སུ་སྔར་བཤད་པ་བཞིན་ནོ། །ཀུན་སློང་ནི་རང་དོན་དུ་
སྲིན་བལ་གྱི་སྟན་བྱེད་པར་འདོད་པ་རྒྱུན་མ་ཆད་པའོ། །སྦྱོར་བ་ནི་རང་གིས་གཞན་ལ་ངག་
གིས་བསྒོས་པར་སྟན་བྱེད་པར་ཞུགས་པའོ། །མཐར་ཐུག་ནི་བཀྲམ་པ་རྫོགས་པ་སྟེ་བཀྲམ་
པ་ཉིད་བྱེད་པ་མཐར་ཐུག་པ་ཞེས་སོ། །ཡན་ལག་གི་དོན་ནི། སྲིན་བལ་གྱི་སྟན་ཞེས་སོ། །
དེ་དང་འདྲ་བ་ལས་གྱུར་པའི་ལྟུང་བ་ནི། འདྲ་བ་ལ་ཡང་ངོ་ཞེས་པ་དང་། དེའི་ཊིཀ་ལས།
སྲིན་བལ་འབའ་ཞིག་ལས་སྟན་བྱེད་པ་ལ། སྤང་བའི་ལྟུང་བྱེད་དུ་འགྱུར་བ་དེ་བཞིན་དུ།
མོན་དར་དང་རྩྭ་དུ་ཀཱུ་ལའི་རས་ལ་སྟན་བྱེད་པ་ལ་ཡང་སྤང་བ་ཁོ་ནར་འགྱུར་བ་ལྟ་བུའོ་
ཞེས་སོ། །ཞུ་བའི་སྐབས་ནི་སྲིན་བལ་དེ་བལ་དཀར་པོའམ་ཤ་ནའི་རས་སམ་སོ་བལ་ལ་
སོགས་པའི་རྫས་ཉུང་ངུ་དང་ཐ་སྙད་བྱར་རུང་དང་བསྲེས་ཏེ་སྟན་བྱེད་པ་ཉིད་ན་སྨད་པ་ཉིད་
དོ༑ ༑ཊཱིཀ་ལས། དེ་ནི་སྟན་ཐམས་ཅད་ཀྱི་དབང་དུ་བྱས་པ་ཡིན་ནོ་ཞེས་སོ། །
 

འོ་ན་ཆ་གཉིས་བསྲེ་བའི་སྤང་ལྟུང་དངོས་གཞི་དེ་ཆོས་ཅན། བལ་ནག་པོའི་སྟན་བྱེད་
པའི་ལྟུང་བ་ན་སྨད་ཡིན་པར་ཐལ། སྟན་གྱི་རྒྱུ་བལ་ནག་པོ་དེ་བལ་དཀར་པོ་ཉུང་ངུ་དང་
བསྲེས་ཏེ་སྟན་བྱས་པའི་ལྟུང་བ་ཡིན་པའི་ཕྱིར་རོ། །རྟགས་ནི་ཆ་གཉིས་བསྲེ་བའི་ལུང་གིས་
གྲུབ་ལ། ཁྱབ་པ་མ་གྲུབ་ན་དཀར་པོ་ཉུང་ངུ་དང་བསྲེས་པའི་ན་སྨད་དེ་སྟན་ཐམས་ཅད་ཀྱི་
དབང་དུ་བྱས་ཞེས་བལ་ནག་པོའི་སྟན་བྱེད་པའི་ན་སྨད་ཡིན་པའི་དམ་བཅའ་ཉམས་སོ། །
འདོད་ན། ཆ་གཉིས་བསྲེས་པའི་སྤང་ལྟུང་དངོས་གཞི་ཡིན་པ་དང་འགལ་ལོ། །ཞེ་ན། སོ་
བལ་ཉུང་ངུ་དང་བསྲེས་ན་ན་སྨད་པ་དེ་སྟན་ཐམས་ཅད་ཀྱི་དབང་དུ་བྱས་པ་ཡིན་གྱི། བལ་
ནག་གི་སྟན་བྱེད་པ་ལ་བལ་དཀར་པོ་དང་འཁོབ་བལ་ཉུང་དུ་བསྲེས་པ་ལ་ནི་བལ་ནག་གི་
སྟན་བྱེད་པའི་ན་སྨད་དུ་མི་འགྱུར་གྱི། ཆ་གཉིས་བསྲེ་བའི་སྤང་ལྟུང་དུ་འགྱུར་རོ། །རྫས་
ཉམས་པའི་ན་སྨད་པ་ཡང་ཐམས་ཅད་ལ་སྦྱར་རོ། །
ད་ནི་བལ་ནག་པོ་འབའ་ཞིག་གི་སྤང་བ་འཆད་དེ། འདིའི་སྤྱི་དོན་ལ་བཞི་ལས། གླེང་
གཞི། དགག་བྱ། ངོ་ཏི་རྣམས་ཡན་ལག་གཞན་སྔར་དང་འདྲ་བ་ལས། སྲིན་བལ་ཞེས་པའི་
གནས་སུ་ལུག་གི་བལ་ནག་པོ་འབའ་ཞིག་ཅེས་གཞུག་གོ། །ཡན་ལག་གི་དོན་ནི། སྲིན་
བལ་གྱི་སྐབས་སུ་སྔར་ཇི་སྐད་བསྟན་པ་རྣམས་འདིར་ཁས་བླངས་ནས། འདིར་ཁྱད་པར་
ནི་ལུག་གི་བལ་ནག་པོ་ཞེས་སོ། །ལུང་རྣམ་འབྱེད་ལས། ནག་པོ་འབའ་ཞིག་གི་ཞེས་བྱ་བ་
ནི་ནག་པོ་བཞི་སྟེ། རང་བཞིན་གྱིས་གནག་པ་དང་། སྔོ་བས་གནག་པ་དང་། འདམ་ཁ་
དང༌། ཁམ་པའོ་ཞེས་གསུངས་ཏེ། དེ་དག་ནི་རང་བཞིན་གྱིས་སྔོན་པོ་དང་ཞེས་པ་ལ་
སོགས་པས་བསྟན་ཏེ། སྔོན་པོ་ནི་རྣམ་འབྱེད་འགྲེལ་ལས་སྔོ་བས་གནག་པ་ཞེས་བྱ་བ་ནི་
ཕྱིས་སྔོན་པོས་ཁ་སྒྱུར་བ་གང་ཡིན་པའོ་ཞེས་བཤད་ཀྱང་། བམ་པོ་ལྔ་བཅུ་པ་ལས་རང་
བཞིན་གྱིས་སྔོ་བ་དང་ཞེས་པ་དེ་ངེས་པར་བཟུང་ངོ་། །ནག་སིང་ངེ་བ་ངེས་བཟུང་མི་དགོས་
པས་འདམ་ཁ་དང་ཁམ་པ་དག་ཀྱང་ཞེས་སོ། །དེ་ཉིད་དོ་ཞེས་པ་ནི་ནག་པོར་གཏོགས་པ་དེ་
 

ཉིད་དོ་ཞེས་ལུང་དང་མཐུན་ལ་ནག་པོ་དང་འདྲ་བ་དེ་ཉིད་དོ་ཞེས་འགྲེལ་པའི་བཤད་པའོ། །
སྐབས་འདིར་གཞི་ལྡོག་པ་ལས་གྱུར་པའི་ལྟུང་བ་ནི། ཡུལ་གང་ན་བལ་དཀར་པོ་དཀོན་
ཞིང་རིན་ཆེ་བ་ལ། བལ་ནག་པོ་མོད་ཅིང་རིན་ཆུང་བ་དེར་ནི། རང་གི་རྣམ་བཤད་ལས་བལ་
ནག་པོ་འབའ་ཞིག་ལས་ལྟུང་བ་མེད་དེ། དཀར་པོ་ལ་ནི་ལྟུང་བ་ཡོད་དོ་ཞེས་བྱ་བ་གོ་ལྡོག་
ནས་བརྗོད་དོ་ཞེས་གསུངས་ལ། སྤྱིར་བསྟན་གྱི་རང་གི་རྣམ་བཤད་ལས་བལ་དཀར་པོའི་
སྟན་བྱེད་པ་ལ་ཡང་སྤང་བ་ཁོ་ནར་འགྱུར་རོ་ཞེས་གསུངས་སོ། །
ད་ནི་ཆ་གཉིས་བསྲེ་བའི་སྤང་བ་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་
དང་དགག་བྱ་སྔར་སྲིན་བལ་གྱི་སྐབས་དང་འདྲ་བ་ལ་འདིར་ཁྱད་པར་དུ་སྲིན་བལ་གྱི་ཤུལ་
དུ་ཆ་གཉིས་བསྲེ་བ་ཡིན་པ་དང་། ཞེས་སོ། །ངོ་ཏི་ནི་བཅས་ལྡན་དགེ་སློང་གིས་སྟན་གྱི་
རྒྱུའི་བཞི་ཆ་གཉིས་བལ་དཀར་པོ་དང་འཁོབ་བལ་བསྲེས་ཏེ་གདན་བྱེད་པ་གནང་བ་ལས་
བལ་ནག་པོ་སྲང་ཕྱེད་ཡན་ཆད་ལྷག་པ་ལས་གྱུར་པའི་ལྟུང་བ་དངོས་གཞིའོ། །ཡན་ལག་
ལ་བཞི་ལས། གཞིའི་ཡན་ལག་ལ་བརྒྱད་དེ། སྔར་སྲིན་བལ་གྱི་སྐབས་ཀྱི་བརྒྱད་པོ་ལས།
སྲིན་བལ་གྱི་ཤུལ་དུ་ཆ་གཉིས་བསྲེ་བ་ཡིན་པ་དང་། ཚད་དང་ལྡན་པ་ཞེས་པ་ལ་ཆ་གཉིས་
བསྲེས་པ་དེ་སྟན་གྱི་ཚད་དང་ལྡན་ཞིང་བྱེ་བྲག་ཏུ་བལ་ནག་པོ་དེ་སྲང་ཕྱེད་ཡན་ཆད་ཀྱིས་
ལྷག་པ་ཚད་དང་ལྡན་ཞེས་ཁྱད་པར་དུ་བྱའོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་དོན་དུ་ཆ་གཉིས་བསྲེ་བ་བལ་ནག་ཕྱེད་ལས་ལྷག་པ་བསྲིངས་པའི་སྟན་བྱེད་
པར་འདོད་པ་རྒྱུན་མ་ཆད་པའོ། །སྦྱོར་བ་ནི་རང་གིས་སམ་གཞན་ལ་ངག་གིས་བསྐོས་པས་
སྲིངས་པའི་སྟན་བྱེད་པར་ཞུགས་པའོ། །མཐར་ཐུག་ནི་བཀྲམ་པ་རྫོགས་པའོ། །ཡན་ལག་
གི་དོན་ནི། ལུག་གི་བལ་ནག་པོ་དེ་དག་ཕྱེད་པས་ལྷག་པ་ཉིད་ནའོ། །འདིར་ལྷག་པའི་ཚད་
ནི་སོར་ཕྱེད་ལྷག་པ་ཡན་ཆད་དེ། ལུང་རྣམ་འབྱེད་ལས། དཀར་པོ་དང་། འཁོབ་བལ་སྲང་
 

གཅིག་གམ་སྲང་ཕྱེད་ཕྲི་སྟེ་ལུག་གི་བལ་ནག་པོ་ལས་སྟན་གསར་བ་བྱེད་ན་སྤང་བའི་ལྟུང་
བྱེད་དུ་འགྱུར་རོ་ཞེས་གསུངས་སོ། །བལ་ནག་པོ་བཀག་པ་དེའི་རྒྱུ་མཚན་ནི། ལུང་རྣམ་
འབྱེད་ལས། ལུག་བལ་ནག་པོ་དཀོན་ཞིང་རིན་ཆེ་བས་ཞེས་གསུངས་ལ། བལ་ནག་པོ་
འབའ་ཞིག་མོད་པ་དང་རིན་མཉམ་པ་དང་། དཀར་པོ་དང་འཁོབ་བལ་དཀོན་པ་དང་རིན་
ཆེ་བར་གྱུར་ན་ལྟུང་བ་མེད་དོ་ཞེས་ལུང་རྣམ་འབྱེད་ལས་གསུངས་སོ། །གནང་བའི་བསླབ་
བྱ་ནི། ཕྱེད་དཀར་པོ་དང་འཁོབ་བལ་དག་ལས་ཆ་མཉམ་པ་ཉིད་དུ་བྱའོ། །བམ་པོ་ལྔ་བཅུ་
པ་ལས་སྤྱིར་བསྲེས་ཏེ་གླིང་བར་བྱའོ། །སྟན་ཕྱེད་ནག་པོ། གཞི་ཆ་དཀར་པོ། གཞི་ཆ་
འཁོབ་བལ་གྱི་ཁ་དོག་ལས་ཁྲ་བོར་བྱ་བ་ནི་མ་ཡིན་ནོ་ཞེས་སོ། །དཀར་པོ་དང་འཁོབ་བལ་
ཆ་མཉམ་པ་ཉིད་དུའོ། །འོ་ན་དེ་གཉིས་ཆ་མི་མཉམ་པར་བྱས་ན་ཅིར་འགྱུར་སྙམ་ན། ཊིཀ་
ལས། དཀར་པོ་བས་འཁོབ་བལ་ལྷག་པར་བྱེད་ན་ནི་ལྟུང་བ་མེད་དོ། །མོད་པ་དང་རིན་
ཆུང་བའི་ཕྱིར་རོ། །འཁོབ་བལ་བས་དཀར་པོ་ལྷག་པར་བྱེད་ན་ནི་ཉེས་བྱས་སུ་འགྱུར་རོ་
ཞེས་གསུངས་ཏེ་བདག་ཉིད་ཅུང་ཟད་བཟང་བ་ལ་བྱེད་བལ་ནག་པོ་དང་བཅས་པའི་ཕྱིར་
རོ༑ ༑རྣམ་གྲངས་གཞན་ཡང་ཆ་གཉིས་བསྲེ་བ་དང་ཆ་མཐུན་ཞིང་འདྲ་བ་ལས་གྱུར་པའི་
ལྟུང་བ་ནི་སྲིན་བལ་དང་ཆ་གཉིས་བསྲེ་བ་ལ་སྤང་བའི་ལྟུང་བྱེད་དུ་འགྱུར་ཏེ། སྤྱིར་བསྟན་
པ་ལས། འདྲ་བ་ལ་ཡང་ངོ་ཞེས་གསུངས་ཤིང་། སྐབས་དེའི་ཊིཀ་ལས། མོན་དར་དང་སྲིན་
བལ་ལ་སོགས་པ་བསྲེས་པ་ལས་སྟན་བྱེད་པ་ལ་ཡང་སྤང་བ་ཁོ་ནར་འགྱུར་བ་ལྟ་བུའོ་ཞེས་
བཤད་དོ། །འདི་ནི་ཉུང་ངུ་དང་བསྲེས་པ་ཉིད་ན་ན་སྨད་པ་ཉིད་ཅེས་གསུངས་པའི་དམིགས་
བསལ་ཡིན་པར་བརྗོད་དོ། །གཞན་ཡང་ཊིཀ་ལས། སྲིན་བལ་དང་བལ་ནག་པོ་ཆ་གསུམ་
པར་བསྲེས་ཏེ་སྟན་བྱེད་ན་སྤང་བ་ཁོ་ནར་འགྱུར་རོ་ཞེས་བཤད་དོ། །འདི་ནི་དངོས་པོ་ཁྱད་
པར་ཅན་བསྲེས་ཀྱི་སྤང་ལྟུང་སྟེ། དཔེར་ན་གསེར་དངུལ་ཆ་གཉིས་ཆ་མཉམ་དུ་བསྲེས་པའི་
དོང་རྩེ་ལ་རེག་པའི་སྤང་ལྟུང་བཞིན་ནོ། །
 

ད་ནི་ལོ་དྲུག་གི་སྟན་གྱི་སྤང་བ་འཆད་དེ་བསླབ་པར་བྱ་བ་ནི་ཆུ་དང་ཞེང་གཉིས་ཀར་
ཞེས་སོ། །འདིའི་སྤྱི་དོན་ལ་གཉིས་ལས། དང་པོ་དགོས་པའི་དོན་ནི། ལོ་དྲུག་སྟན་གྱི་ལྟུང་
བ་ཁེགས་པ་དང་། ལས་ཀྱི་ཆོ་གས་བྱིན་པས་བཅས་པའི་ས་མཚམས་ཟིན་པའོ། །གཉིས་
པ་བསྡུས་པའི་དོན་ལ་བཞི་ལས། དང་པོ་ཡུལ་གང་ལ་སྦྱིན་པ་ནི། ཆོས་བཅུ་ལྡན་ཏེ། ཐུན་
མོང་བ་བརྒྱད་ནི་ལས་གཞིར་འཆད་ཅིང་། སྟན་སྔ་མ་བྱས་ནས་ལོ་དྲུག་མ་ལོན་པ་དང་སྔར་
གནང་བ་བྱིན་པ་དང་མ་འབྲེལ་བའོ། །གཉིས་པ་རྟེན་གང་གིས་གནང་བ་སྦྱིན་པ་ནི། དགེ་
འདུན་མཚན་ཉིད་བཞི་ལྡན་གྱིས་སོ། །གསུམ་པ་ཆོ་ག་གང་གིས་གནང་བ་སྦྱིན་པ་ནི། སྦྱོར་
དངོས་རྗེས་གསུམ་སྟེ། སྦྱོར་བའི་ཆོ་ག་ནི་གཉིས་ལས། གང་ཟག་གིས་བྱ་བ་ནི། འདུ་བའི་
སྐབས་རྗེས་སུ་སྒྲུབ་པ་དང༌། ཕྱག་འཚལ་ཞིང་སྤྱོད་ལམ་བསྟེན་པ་དང༌། གསོལ་བ་ལན་
གསུམ་གདབ་པའོ། །དགེ་འདུན་གྱིས་བྱ་བ་ནི་དགེ་འདུན་རང་གིས་སྟན་དེ་བརྟག་པའམ་
དགེ་འདུན་གྱིས་བསྐོས་པའི་དགེ་སློང་གིས་སྟན་དེ་བརྟགས་ཏེ་དགེ་འདུན་ལ་བརྗོད་པའོ། །
དངོས་གཞིའི་ཆོ་ག་ནི་གསོལ་བ་དང་གཉིས་ཀྱི་ལས་ཀྱིས་སོ། །མཇུག་གི་ཆོ་ག་ནི་ལས་ཀྱི་
མཇུག་སྡུད་བརྗོད་པའོ། །བཞི་པ་གནང་བ་འཇིག་པའི་རྒྱུ་ནི། རྟེན་མཚན་གྱུར་པ་དང་རྟེན་
ཞིང་མ་ཡིན་པར་གྱུར་པའོ། །སྔར་སྟན་བྱས་ནས་ལོ་དྲུག་ལོན་ཡང་གནང་བ་འཇིག་སྟེ།
དེའི་ཚེ་ན་གནང་བ་དོན་མེད་དུ་གྱུར་པའི་ཕྱིར་རོ། །ཡན་ལག་གི་དོན་ནི་མཆུ་དང་ཞེས་པ་
ནས་བཅོས་དཀའ་བ་ཉིད་ཡིན་ན་སྦྱིན་ནོ་ཞེས་སོ། །དངོས་གཞིའི་ལྟུང་བ་ནི་གནང་བ་མ་
ཐོབ་པ་ཞེས་སོ། །
འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་དགེ་སློང་རབ་ཏུ་མང་པོས་
བྱེད་དུ་བཅུག་པ་ལས་སྤང་བའི་ལྟུང་བྱེད་དུ་བཅས་སོ། །དགག་བྱ་ནི་ཆོ་ག་མི་ཤེས་པ་དང་།
དོན་དང་བྱ་བ་མང་བའོ། །ངོ་ཏི་ནི་བཅས་ལྡན་དགེ་སློང་གིས་སྟན་སྔ་མ་བྱས་ནས་ལོ་དྲུག་
མ་ལོན་པར་བསྲིངས་པའི་སྟན། རང་ངམ་བསྐོས་པས་ཟིན་པར་བྱས་པ་ལས་གྱུར་པའི་
 

ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་ལ་བསྒྲུབ་པའི་དངོས་
པོ་དང་། གང་གིས་སྒྲུབ་པའི་རྟེན་ནོ། །དང་པོ་ལ་དྲུག་ལས་སྟན་གྱི་རྒྱུ་མཚན་ཉིད་དང་ལྡན་
པ་ཡིན་ཏེ། སྐབས་ཀྱིས་གྲུབ་བོ། །གསར་བ་ཡིན་པ་དང་། བདག་པོ་རང་ཉིད་ཀྱི་ཡིན་པ་
དང་། བྱེད་འཕྲོ་གཞིའི་སེལ་བར་གཏོགས་པ་མ་ཡིན་པ་སྟེ། དེ་གསུམ་ནི་སྔར་སྲིན་བལ་གྱི་
སྐབས་སུ་བཤད་པ་བཞིན་ནོ། །རུང་བ་དང་ཚད་དང་ལྡན་པའོ། ། །
གཉིས་པ་གང་གིས་སྒྲུབ་པའི་རྟེན་ལ་གསུམ་སྟེ། ལོ་དྲུག་སྟན་གྱི་གནང་བ་མ་ཐོབ་
པ་དང་། སྟན་གཞན་ཡོད་དམ་མེད་ཀྱང་རང་གར་བཏིང་བ་དང་། སྟན་སྔ་མ་བྱས་ནས་ལོ་
དྲུག་མ་ལོན་པ་སྟེ། གནང་བ་མ་ཐོབ་པ་གཞན་ཡོད་པའམ་རང་གར་བཏིང་བས་ལོ་དྲུག་མ་
ལོན་པར་ཞེས་གསུངས་སོ། །བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་
མ་འཁྲུལ་བའོ། །ཀུན་སློང་ནི་རང་དོན་དུ་སྟན་ཕྱི་མ་བྱེད་པར་འདོད་པ་རྒྱུན་མ་ཆད་པའོ། །
སྦྱོར་བ་ནི་རང་གིས་སམ་གཞན་ལ་ངག་གིས་བསྐོས་པས་བསྲིངས་པའི་སྟན་ཕྱི་མ་བྱེད་པར་
ཞུགས་པའོ། །མཐར་ཐུག་ནི་བཀྲམ་པ་རྫོགས་པའོ། །ཡན་ལག་གི་དོན་ནི། ལོ་དྲུག་སྟན་
གྱི་གནང་བ་མ་ཐོབ་པ་དེས་སྟན་སྔ་མ་གཞན་ཡོད་པའམ་མེད་ཀྱང་རང་གར་བཏིང་བ་སྟེ།
སྟན་སྔ་མ་དེ་སྤངས་པས་ལོ་དྲུག་མ་ལོན་པར་སྟན་བྱས་པ་ཉིད་ནའོ། །ལུང་རྣམ་འབྱེད་ལས།
ལོ་དྲུག་པོ་ལ་སྟན་བྱེད་ན་ལྟུང་བ་མེད་དོ་ཞེས་གསུངས་སོ། །ཞུ་འགྲེལ་ལས་ཀྱང་། འདི་ནི་
ལོ་ལྔ་པོ་དག་ལ་དགག་པ་ཡིན་གྱི་དྲུག་པོ་ལ་ནི་མ་ཡིན་ནོ། །སྟན་སྔ་མའི་ཕྱེད་བརྩམས་ཏེ་
འཕྲོ་ལུས་པ་ཉིད་ནི་ཕྱིས་སྟན་གཞན་བྱེད་པར་འགོ་རྩོམ་ན་ནི་སྦྱོར་བའི་ཉེས་བྱས་སུ་འགྱུར་
ཏེ། དཔེར་ན་སྟན་སྔ་མ་ཟིན་ནས་སྟན་གཞན་འགོ་རྩོམ་ན་སྦྱོར་བའི་ཉེས་བྱས་བསྐྱེད་པ་
དང་འདྲའོ། །བརྩམས་པ་ཉིད་ན་རྩོམ་པ་དེ་ལ། ཕྱིས་བརྩམས་སྔར་མཐར་ཐུག་སྟེ་ཟིན་པར་
གྱུར་ན་སྦྱོར་བའི་ལྟུང་བ་ཉེས་བྱས་ཉིད་དུ་མི་འགྱུར་བ་ཉིད་མ་ཡིན་ཏེ་ཉེས་བྱས་ཉིད་དུ་སོ་
 

ན་གནས་སོ། །ཊཱིཀ་ལས། ཕྱིས་བརྩམས་པ་སྔར་ཟིན་པར་བྱེད་ན་དངོས་གཞིའི་ལྟུང་བར་
མི་འགྱུར་ཏེ། སྟན་གཉིས་པ་ཟིན་པ་མེད་པའི་ཕྱིར་རོ་ཞེས་སོ། །
འོ་ན་སྔར་བརྩམས་ཏེ་ཕྱིས་ཟིན་པར་བྱས་ན་ཅིར་འགྱུར་ཞེ་ན། ཊིཀ་ལས་གང་ཁོ་ན་
ལས་སྦྱོར་བའི་ལྟུང་བར་འགྱུར་བ་དེ་ཁོ་ན་ལས་དངོས་གཞིའི་ལྟུང་བར་འགྱུར་བ་དེ་ལྟར་ནི་
རིགས་པར་མི་བྱ་སྟེ། སྟན་གཉིས་པ་ཟིན་པའི་གནས་སྐབས་ལ་དངོས་གཞིའི་ལྟུང་བར་
འགྱུར་རོ་ཞེས་གསུངས་སོ། །དེ་ནི་སྟན་སྔ་མ་ཕྱིས་ཟིན་པར་བྱེད་པ་དེ་སྟན་གྱི་ཕྱེད་བྱེད་
པར་མ་ཟད་ཀྱི། སྟན་གྱི་ཚད་རྫོགས་པ་ཡོད་པ་ལ་དགོངས་སོ་ཞེས་སྔ་མ་རྣམས་འཆད་དོ། །
སྔར་ནི་སྟན་གྱི་ཕྱེད་བརྩམས་ཏེ། ཕྱིས་སྟན་གཞན་ཟིན་པར་བྱས་ནས། སྔར་སྟན་ཕྱེད་
བརྩམས་པའི་འཕྲོ་སྟན་ཕྱེད་ཟིན་པར་བྱས་ནས། སྔར་ཕྱིར་སྟན་གྱི་ཕྱེད་ཕྱེད་བྱས་པ་གཉིས་
བསྡོམས་ནས་སྟན་གྱི་ཚད་རྫོགས་པ་ལ་ཡང་དངོས་གཞི་རྫོགས་པར་རིགས་ཏེ། ལོ་དྲུག་
སྟན་གྱི་ཡན་ལག་མ་ཚང་བ་ཅུང་ཟད་ཀྱང་མེད་པའི་ཕྱིར་རོ་ཞེས་གསུངས་སོ། །
ད་ནི་མཐོ་གང་གིས་མ་གླན་པའི་སྤང་བ་འཆད་དེ། གདིང་བ་རྙིང་པ་ཞེས་སོ། །འདིའི་
སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་དགེ་སློང་རབ་ཏུ་མང་པོས་གདིང་བ་གསར་
བ་ལ་གདིང་བ་རྙིང་པ་སྟོན་པའི་མཐོ་གང་གིས་མ་གླན་པར་ལོངས་སྤྱོད་པ་ལས་སྤང་བའི་
ལྟུང་བྱེད་དུ་བཅས་སོ། །དགག་བྱ་ནི་ང་རྒྱལ་དང་དྲེགས་པ་སྐྱེ་བ་དང་། རང་གི་ཡོ་བྱད་ཆུད་
ཟོས་པར་འགྱུར་བའོ། །ངོ་ཏི་ནི་བཅས་ལྡན་དགེ་སློང་གིས་གདིང་བ་གསར་བ་ལ་གདིང་བ་
རྙིང་པ་བདེ་བར་གཤེགས་པའི་མཐོ་གང་གིས་མ་གླན་པའི་གདིང་བ་གསར་བ་ལ་ལོངས་
སྤྱོད་པ་ལས་གྱུར་པའི་ལྟུང་བ་དངོས་གཞིའོ། ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་སྤྱོད་པའི་དངོས་པོ་
དང་། གང་གིས་སྤྱད་པའི་རྟེན་ནོ། །དང་པོ་ལ་དྲུག་ལས། གདིང་བ་ཡིན་པ་དང་། བྱས་
པས་གསར་བ་ཡིན་པ་སྟེ། གདིང་བ་གསར་བ་སྤྱོད་ནའོ་ཞེས་སོ། །གདིང་བ་རྙིང་པ་ཡིན་ན་
 

ལྟུང་བ་མེད་དེ། དགག་བྱ་མེད་པའི་ཕྱིར་རོ། །གདིང་བ་རྙིང་པ་བདེ་བར་གཤེགས་པའི་
མཐོ་གང་གིས་མ་གླན་པ་ཡིན་པ་སྟེ། མ་གླན་པར་ཞེས་སོ། །གཞན་དུ་ན་ཉེས་པ་མེད་དོ། །
བདག་པོ་རང་ཉིད་ཀྱི་ཡིན་པ་སྟེ། འདུ་ཤེས་ལས་གཙོ་ཆེར་རང་གི་ཉིད་ཅེས་སོ། །གཞན་གྱི་
ལ་ལོངས་སྤྱོད་ན་ཉེས་བྱས་སོ། །རུང་བ་དང་ཚད་དང་ལྡན་པའོ། །གཉིས་པ་གང་གིས་སྤྱོད་
པའི་རྟེན་ནི། གདིང་བ་རྙིང་པ་དེ་ཙམ་ཡོད་ནའམ་མེད་ཀྱང་རང་གར་བཏིང་བ་སྟེ། གལ་ཏེ་
ཡོད་ནའོ་ཞེས་པ་དང་། རང་གར་བཏིང་བས་ཞེས་བཤད་པའི་གནད་ཀྱིས་སོ། །བསམ་
པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་སློང་ནི་གདིང་
བ་རྙིང་པ་དེ་ཙམ་གྱིས་མ་གླན་པའི་གདིང་བ་གསར་བ་ལོངས་སྤྱོད་པར་འདོད་པ་རྒྱུན་མ་
ཆད་པའོ། །སྦྱོར་བ་ནི་གདིང་བ་གསར་བ་དེ་ལ་སྤྱོད་པར་ཞུགས་པའོ། །མཐར་ཐུག་ནི་
ལོངས་སྤྱོད་པ་རྫོགས་པའོ། །ཡན་ལག་གི་དོན་ནི། གདིང་བ་རྙིང་པ་ཞེས་པ་འདི་ལ། སོ་སོ་
ཐར་པ་དང་། ལུང་རྣམ་འབྱེད་ལས། དགེ་སློང་གིས་གདིང་བ་གསར་བ་བྱེད་ནི་ཁ་དོག་མི་
སྡུག་པར་བྱ་བའི་ཕྱིར་གདིང་བ་རྙིང་པ་བདེ་བར་གཤེགས་པའི་མཐོ་གང་འཁོར་བས་གླན་
པར་བྱའོ། །མ་གླན་པར་གདིང་བ་གསར་བ་སྤྱོད་ན་སྤང་བའི་ལྟུང་བྱེད་དོ་ཞེས་གསུངས་སོ། །
དེ་ཙམ་ན་ཡང་ངོ་ཞེས་པའི་སེལ་བ་ནི། ལུང་རྣམ་འབྱེད་ལས། དེ་ཙམ་མེད་ན་ལྟུང་བ་མེད་
དོ་ཞེས་གསུངས་སོ། །
ད་ནི་བལ་ཐོགས་པའི་སྤང་བ་འཆད་དེ། ཁྱེར་བ་མེད་ན་ཞེས་སོ། །འདིའི་སྤྱི་དོན་ལ་
བཞི་ལས། གླེང་གཞི་ནི་མཉན་ཡོད་དུ་དྲུག་སྡེ་ལས་འཆར་ཀ་མ་གཏོགས་པ་རྣམས་ཀྱིས་
བལ་ཁུར་ཏེ་འདས་པ་ལས་སྤང་བའི་ལྟུང་བྱེད་དུ་བཅས་སོ། །དགག་བྱ་ནི་མ་དད་པ་སྐྱེ་བ་
དང༌། དོན་དང་བྱ་བ་མང་བའོ། །ངོ་ཏི་ནི་བཅས་ལྡན་དགེ་སློང་གིས་ཁུར་ཚ་བ་མེད་ན་
དཔག་ཚད་གསུམ་དང་རྒྱང་གྲགས་གཅིག་ལས་འདས་པར་བལ་ཁུར་ཁྱེར་བ་དང་། ཁུར་
ཚ་བ་ཡོད་བཞིན་དུ་དགེ་སློང་རང་གིས་ཁུར་ན་རྒྱང་གྲགས་གཅིག་འདས་པ་ལས་གྱུར་པའི་
544

ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་འཁུར་བའི་དངོས་པོ་
དང་། གང་དུ་འཁུར་བའི་ལམ་མོ། །དང་པོ་ལ་ལྔ་ལས། གོས་ཀྱི་རྒྱུ་བལ་མཚན་ཉིད་དང་
ལྡན་པ་སྟེ། བལ་ཁྱེར་ནའོ་ཞེས་སོ། །དེའང་ལུག་གི་བལ་ནི་མཚོན་པ་སྟེ། བམ་པོ་ལྔ་བཅུ་
པ་ལས། རས་བལ་ལ་ན་སྨད་པ་མེད་དོ་ཞེས་སོ། །ངོ་མ་སྤོས་པ་སྟེ་ལུང་ཞུ་བ་ལས། དགེ་
སློང་ལམ་དུ་ཞུགས་པ་ཞིག་གིས་ལུག་གི་བལ་ཞིག་རྙེད་ནས། དེས་དེ་དཔག་ཚད་གསུམ་
གྱི་བར་དུ་རང་གིས་ཁྱེར་བ་དང་། དེས་ལུག་གི་བལ་གཞན་ཞིག་རྙེད་ནས་དེས་སྔ་མ་བོར་
ཏེ་ཕྱི་མ་ཁྱེར་ཏེ་སོང་བ་དང་། དེ་ལྟར་ན་ཉེས་པ་མེད་དོ་ཞེས་གསུངས་སོ། །དེའང་དངོས་
གཞིའི་ཉེས་པ་མེད་པ་སྟེ། ཞུ་བ་ཉུང་ཤོས་ལས་དེ་ལྟར་ན་ཉེས་བྱས་སོ་ཞེས་གསུངས་སོ། །
བདག་པོ་རང་ཉིད་ཀྱི་མིན་པ་སྟེ། སྔ་མ་བཞིན་ནོ། །རུང་བ་དང་། ཁུར་དུ་ལོངས་པའི་ཚད་
དང་ལྡན་པ་སྟེ། གཞན་དུ་ན་རྣམ་འབྱེད་འགྲེལ་ལས། ཞྭ་ལ་སོགས་པའི་དོན་དུ་དེ་ཙམ་
དག་ཁྱེར་བ་ལ་ལྟུང་བ་མེད་པ་ནི། དེ་ལ་ཁུར་བ་མེད་པའི་ཕྱིར་རོ་ཞེས་སོ། །གཉིས་པ་གང་
དུ་ཁུར་བའི་ལམ་ནི། ས་ལ་བརྟེན་པའི་ལམ་ཡིན་པ་དང་། རྒྱང་གྲགས་ཀྱི་མཐའ་ཡིན་པ་སྟེ།
ནམ་མཁའ་ལ་འགྲོ་ན་ཉེས་བྱས་སོ་ཞེས་པ་དང་། ལམ་དུ་འགྲོ་བ་ནི་རྒྱང་གྲགས་ཀྱི་བདག་
ཉིད་དོ་ཞེས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་དོན་དུ་བལ་ལ་ཁུར་བར་འདོད་པ་རྒྱུན་མ་ཆད་པའོ། །སྦྱོར་བ་ནི་སྦྱོར་བ་ཕྱེད་
ཕྱེད་ཉི་མ་ཐ་དད་ཀྱི་བར་དུ་བཅད་པ་མ་ཡིན་པར་སྦྱོར་བ་གཅིག་གིས་རྒྱང་གྲགས་ལས་
འདས་པར་བལ་ཁུར་ཏེ་འགྲོ་བར་ཞུགས་པའོ། །མཐར་ཐུག་ནི་རྒྱང་གྲགས་ལས་འདས་
པའོ། །ཡན་ལག་གི་དོན་ནི་ལུང་རྣམ་འབྱེད་ལས་ལུག་བལ་ནག་པོ་དག་རྙེད་ལ་ཁྱེར་བ་
མེད་ན་དཔག་ཚད་གསུམ་དག་གི་མཐའི་བར་དུ་རང་གིས་བསྐུར་བར་བྱའོ། །དེ་ལས་
 

འདས་པར་ཁྱེར་ན་སྤང་བའི་ལྟུང་བྱེད་དོ་ཞེས་གསུངས་སོ། །ཁྱེར་བ་ཡོད་ན་ཡང་འདས་པར་
ལུག་གི་བལ་ཁྱེར་ནའོ་ཞེས་སྔ་མར་སྦྱར་གྱི། དཔག་ཚད་གསུམ་ལ་ནི་མི་སྦྱོར་བར་བཞེད་
དོ༑ ༑དེ་དང་མི་མཐུན་པ་ཞུ་འགྲེལ་ལས་ནི་ཁུར་ཚ་བ་ཡོད་ཀྱང་རུང་མེད་ཀྱང་རུང་སྟེ།
དཔག་ཚད་གསུམ་ལས་འདས་པར་ལུག་བལ་ཁྱེར་ཏེ་རྒྱང་གྲགས་འདས་ན་སྤང་བར་
འགྱུར་རོ་ཞེས་བཤད་དོ། །འོན་ཀྱང་ལུང་རྣམ་འབྱེད་དང་ཊིཀ་ལས་ཁྱེར་བ་ཡོད་བཞིན་དུ་
བདག་ཉིད་ཀྱིས་ཁྱེར་ན་ནི་རྩོམ་པའི་དུས་ཁོ་ན་ཉེས་བྱས་གཞན་གཅིག་གོ། །རྒྱང་གྲགས་
ཕྱེད་དུ་ཕྱིན་ན་ཉེས་བྱས་གཞན་གཅིག་གོ། །རྒྱང་གྲགས་ཀྱི་མཐར་ཕྱིན་ན་སྤང་བའི་ལྟུང་
བྱེད་དུ་འགྱུར་རོ་ཞེས་གསུངས་ཀྱི་དཔག་ཚད་གསུམ་ཞེས་མ་གསུངས་སོ། །འདས་པར་
ལུག་གི་བལ་ཁྱེར་ནའོ་ཞེས་གསུངས་ལ། འདས་པ་དེའི་ཚད་ཇི་ཙམ་ཞེ་ན། ལམ་དུ་འགྲོ་བ་
ནི་རྒྱང་གྲགས་ཀྱི་བདག་ཉིད་དོ་ཞེས་སོ། །ཊིཀ་ལས། ལམ་དུ་འགྲོ་བ་རྣམ་པ་གཉིས་སུ་
གསུངས་ཏེ། ལྟུང་བ་དང་བཅས་པ་དང་ལྟུང་བ་མེད་པའོ། །ལྟུང་བ་དང་བཅས་པ་ནི་བལ་
ཐོགས་པ་དང་། དགེ་སློང་མ་དང་ལྷན་ཅིག་ལམ་དུ་དང་གྲུར་འགྲོ་བ་དང་། བུད་མེད་དང་
ལམ་དུ་འགྲོ་བ་དང་། རྐུན་མ་དང་ལམ་དུ་འགྲོ་བའོ། །ལྟུང་བ་མེད་པ་ནི་ཡང་ཡང་ཟ་བ་
དང་འདུས་ཤིང་ཟ་བ་དང་ཁྲུས་བྱེད་པའོ། །དེ་ལ་ལྟུང་བ་མེད་པ་ནི། ལམ་ནི་དཔག་ཚད་
ཕྱེད་དོ་ཞེས་འོག་ནས་འབྱུང་ངོ་། །ལྟུང་བ་དང་བཅས་པ་བསྟན་པའི་ཕྱིར་ལམ་དུ་འགྲོ་བ་ནི་
རྒྱང་གྲགས་ཀྱི་བདག་ཉིད་དོ་ཞེས་སྨྲ་སྟེ་ཞེས་སོ། །
 སྔ་མའི་དམིགས་བསལ་ནི། དབྱར་གནས་པའི་འོག་ཏུ་ལྗོངས་རྒྱུར་མི་འགྲོ་བའི་ཉེས་
པ་འགོགས་པའི་ལམ་དུ་འགྲོ་བ་ཡང་རྒྱང་གྲགས་གཅིག་གོ། །སྤྲུལ་པས་ཀྱང་ཉེས་བྱས་སོ། །
འདི་ནི་ལུང་ཞུ་བ་ལས། རུང་བར་བགྱིད་པ་སྤྲུལ་བས་དཔག་ཚད་གསུམ་ལས་འདས་པ་
བལ་འཚལ་ན་ཅིར་འགྱུར། ཉེས་བྱས་སོ་ཞེས་གསུངས་སོ། །ལུང་དེའི་འགྲེལ་པ་ལས།
རུང་བར་བགྱིད་པ་ནི་ཉེ་གནས་ལ་སོགས་པ་ཁུར་ཚ་བ་སྤྲུལ་པས་ཞེས་སོ། །བླ་མ་རྣམས་
 

གསུངས་པ་ནི་དགེ་སློང་བདག་ཉིད་དུད་འགྲོ་ལ་སོགས་པར་སྤྲུལ་པས་བལ་ཁུར་བས་ཀྱང་
ཉེས་བྱས་སོ་ཞེས་གསུངས་སོ། །སྟོད་ཀོར་ནང་ཚངས་ཅན་ནི་རྡུལ་གཟན་བར་ཚངས་ཅན་
ཞེས་འགྲེལ་ཆུང་ལས་བཤད་དོ། །རྡུལ་ཕྲ་རབ་ནི། རྣམ་འབྱེད་འགྲེལ་ལས། ཉི་ཟེར་གྱི་
རྡུལ་གྱི་བཞི་བཅུ་རྩ་དགུའི་ཆ་གཅིག་ལ་རྡུལ་ཕྲ་རབ་གཅིག་གོ་ཞེས་བཤད་ཀྱང་། དྲུག་
འགྱུར་དུ་བརྩིས་ན་ཉི་ཟེར་གྱི་རྡུལ་གཅིག་ལ་རྡུལ་ཕྲ་རབ་ཁྲི་ཕྲག་ཉི་ཤུ་རྩ་བརྒྱད་ལ་དྲུག་ཅུ་
རྩ་བཞི་ཆད་པ་ཡོད་དོ། །བདུན་འགྱུར་དུ་བརྩིས་པ་ནི་མཛོད་ལས། སྐད་ཅིག་ཕྲ་རབ་རྡུལ་
དང་ནི། །རྡུལ་ཕྲན་དང་ནི་དེ་བཞིན་དུ། །ལྕགས་ཆུ་རི་བོང་ལུག་དང་གླང་། །ཉི་ཟེར་རྡུལ་
དང་སྲོ་མ་དང་། །དེ་ལས་བྱུང་དང་དེ་བཞིན་ནས། །སོར་ཚིགས་ཞེས་བྱ་གོང་བདུན་འགྱུར། །
སོར་མོ་ཉི་ཤུ་བཞི་ལ་ཁྲུ། །ཁྲུ་བཞི་ལ་ནི་གཞུ་གང་ངོ༌། །དེ་དག་ལྔ་བརྒྱ་རྣམས་ལ་ནི། །རྒྱང་
གྲགས་དེ་ལ་དགོན་པར་འདོད། །དེ་བརྒྱད་དཔག་ཚད་ཅེས་བཤད་དོ། །ཞེས་དང་། རྣམ་
འབྱེད་འགྲེལ་ལས། འདུལ་བ་ལས་དྲུག་འགྱུར་དུ་བསླེབ་ནི་མར་འབྲི་བའི་དུས་ཀྱི་ཚེ་མི་
ཉམ་ཆུང་བའི་སོར་རྣམ་པར་བཞག་པའི་ཕྱིར་རོ། །ཆོས་མངོན་པ་ལས་བདུན་འགྱུར་དུ་
བསྒྲེ་བ་ནི་བསྐལ་པ་དང་པོའི་མི་ཉམ་ཆེ་བའི་སོར་རྣམ་པར་བཞག་པའི་ཕྱིར་རོ་ཞེས་བཤད་
དོ༑ །རྐྱེན་མེད་པའི་ཚེ་ལུས་ཀྱི་ཁུར་མི་བསྐུར་རོ། །དགེ་སློང་མ་ལ་ནི་བལ་ཁུར་བའི་སྤང་
ལྟུང་མ་བཅས་པས། ཁུར་བསྐུར་བའི་བསླབ་བྱའི་ཉེས་བྱས་ཀྱང་མི་བསྐྱེད་དམ་སྙམ་ན།
ཁུར་བསྐུར་བ་བཀག་པའི་སྐབས་འདིར་དགེ་སློང་དང་དགེ་སློང་མ་ཐུན་མོང་མ་ཡིན་པ་
ཉིད་དུ་དོགས་པར་མི་བྱའོ། ། །
ད་ནི་བལ་རྨེལ་དུ་འཇུག་པའི་སྤང་བ་འཆད་དེ། འདིའི་སྤྱི་དོན་ལ་བཞི་ལས། གླེང་
གཞི་ནི་མཉན་ཡོད་དུ་འཆར་ཀས་དགེ་སློང་མ་ལ་བལ་རྨེལ་དུ་བཅུག་པ་ལ་སྤང་བའི་ལྟུང་
བྱེད་དུ་བཅས་སོ། །དགག་བྱ་ནི་སྔར་ཁྲུར་འཇུག་གི་དང་འདྲའོ། །ངོ་ཏི་ནི་བཅས་ལྡན་དགེ་
སློང་གིས་དགེ་སློང་མ་ཉེ་དུ་མ་ཡིན་པ་ལ་བལ་རྨེལ་དུ་འཇུག་གམ་འཁྲུར་འཇུག་གམ་འཚེད་
 

དུ་འཇུག་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་རྨེལ་བ་ལ་སོགས་པ་
བཅོལ་བའི་ཡུལ་དང་། གང་རྨེལ་བ་ལ་སོགས་པའི་དངོས་པོའོ། །དང་པོ་ནི། དགེ་སློང་མ་
ཆོས་བདུན་ལྡན་ཏེ་འཁྲུར་འཇུག་ལ་སྔར་བཤད་པ་དང་འདྲའོ། །
གཉིས་པ་ལ་དྲུག་ལས། གོས་ཀྱི་རྒྱུ་བལ་ཡིན་པ་སྟེ། ལུག་གི་བལ་དག་གོ་ཞེས་སོ། །
རྨེལ་བ་ལ་སོགས་པར་འོས་པ་ཡིན་པ་སྟེ། འཆག་པར་རྨེལ་ནའོ་ཞེས་སོ། །དགེ་སློང་རང་
ཉིད་ཀྱི་ཡིན་པ་དང་། བྱེད་འཕྲོ་གཞིའི་སེལ་བར་གཏོགས་པ་མ་ཡིན་པ་དང་། རུང་བ་དང་།
ཚད་དང་ལྡན་པ་སྟེ་སྔར་བཤད་པ་དང་འདྲའོ། །བསམ་པའི་ཡན་ལག་ལ་གཉིས་ལས་འདུ་
ཤེས་ནི་མ་འཁྲུལ་བའོ། །ཀུན་སློང་ནི་རང་དོན་དུ་རྨེལ་བ་ལ་སོགས་པ་འཚོལ་བར་འདོད་
པ་རྒྱུན་མ་ཆད་པའོ། །སྦྱོར་བ་ནི་ངག་མཚན་ཉིད་ལྔ་ལྡན་གྱིས་འཚོལ་བར་ཞུགས་པའོ། །
མཐར་ཐུག་ནི་ཕྱོགས་ལ་ལས་བྱས་པའོ། །ཡན་ལག་གི་དོན་ནི་ཆོས་གོས་རྙིང་པའི་ཞེས་སོ། །
ད་ནི་གསེར་དངུལ་ལ་རེག་པའི་སྤང་བ་འཆད་དེ། རིན་པོ་ཆེ་བདག་གིར་ཞེས་པ་ནས་
སོ༑ ༑འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་དྲུག་སྡེས་གསེར་དངུལ་ལ་
རེག་པ་ལས་སྤང་བའི་ལྟུང་བྱེད་དུ་བཅས་སོ། །དགག་བྱ་ནི་ནོར་གྱི་སྲེད་པ་འཕེལ་བའོ། ། ངོ་
ཏི་ནི་བཅས་ལྡན་དགེ་སློང་གིས་རང་གི་རིན་པོ་ཆེ་རུང་བ་མ་བྱས་པ་ལ་རང་ངམ་བསྐོས་
པས་རེག་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་བདུན་ཏེ། དེ་ཡང་རིན་པོ་ཆེ་ཡིན་པ་སྟེ།
རིན་པོ་ཆེ་བདག་གིར་བྱས་ནའོ་ཞེས་སོ། །ཐོབ་པར་ལྕོགས་པ་ན་གནས་པ་སྟེ། ལྕོགས་པ་
ཉིད་ན་དེ་རྫོགས་ཞེས་སོ། །རང་གི་ཡིན་པ་དང་རུང་བ་མ་བྱས་པ་སྟེ། རང་གི་རུང་བ་མ་བྱས་
པ་ཞེས་སོ། །སྙད་གདགས་སུ་རུང་བ་ཡིན་པ་སྟེ། སྙད་གདགས་སུ་མི་རུང་བ་ལ་ནི་ན་སྨད་
པ་ཉིད་དོ་ཞེས་སོ། །རུང་བར་བྱེད་པའི་དུས་མ་ཡིན་པ་སྟེ། ཊིཀ་ལས། རུང་བ་བརྗོད་པའི་
 

ཕྱིར་རེག་ན་ཡང་ལྟུང་བར་ཡང་མི་འགྱུར་རོ་ཞེས་སོ། །ཆུད་འཛའ་བའི་རྐྱེན་དང་མི་ལྡན་པ་
སྟེ༔ འཇིགས་པར་གྱུར་ན་རང་གི་ལ་མི་གནོད་དོ་ཞེས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་དོན་དུ་རེག་པར་འདོད་པ་རྒྱུན་མ་ཆད་པའོ། །སྦྱོར་བ་ནི་རང་གིས་རེག་གམ་
གཞན་ལ་ངག་གིས་བསྐོས་བས་རེག་པར་ཞུགས་པའོ། །མཐར་ཐུག་ནི་རེག་པ་རྫོགས་
པའོ། །ཡན་ལག་གི་དོན་ནི། རིན་པོ་ཆེ་བདག་གིར་བྱས་ནའོ། །ཐོབ་པར་ལྕོགས་པ་སྟེ་ཐག་
ཉེ་བ་མངོན་སུམ་དུ་གྱུར་པ་ཉིད་ན་བདག་གིར་བྱ་བ་དེ་རྫོགས་སོ། །འདི་ནི་འགྲེལ་ཆུང་
ལས། མངོན་སུམ་དུ་ན་དེ་རྫོགས་སོ། །མིག་སྔར་མཐོང་བ་ཡན་ལག་གོ། །ཞེས་པ་དང་།
ལུང་ཞུ་བ་ལས་ཀྱང་། གསེར་དངུལ་མངོན་སུམ་དུ་ལེན་དུ་སྩལ་ན་ཅིར་འགྱུར། སྤང་བའི་
ལྟུང་བྱེད་དུ་འགྱུར་རོ། །དགེ་སློང་གིས་གསེར་དངུལ་ལེན་དུ་བཅུག་ན་སྤང་བའི་ལྟུང་བྱེད་
དུ་མི་འགྱུར་བ་མཆིས་སམ། ལྐོག་གི་ཕྱོགས་ནས་ལེན་དུ་འཇུག་ནའོ་ཞེས་གསུངས་ལ། ཞུ་
འགྲེལ་ལས་ལེན་དུ་འཇུག་པ་ནི་རང་གི་མིག་སྔར་གཞན་ལ་ལེན་དུ་འཇུག་ནའོ། །ལྐོག་གི་
ཕྱོགས་ནི་སྨྲ་བ་པོའི་ལྐོག་ཏུ་གྱུར་པ་སྟེ་རང་གི་མིག་སྔར་བབ་པ་མེད་པས་ཉེས་བྱས་ཁོ་ནར་
རྣམ་པར་བཞག་གོ་ཞེས་སོ། ། །
འོ་ན་ལྕོགས་པ་ཉིད་ན་ཞེས་པའི་རང་གི་རྣམ་བཤད་དང་ཊིཀ་ལས་ལག་ཏུ་འོང་བར་
རུང་བ་ཉིད་ན་ཞེས་གསུངས་པ་དང་འགལ་ཞེ་ན། དེ་ནི་ལེན་པའི་སྤང་བའི་ཊིཀ་ལས་ལྟ་
བའི་ཉེ་འཁོར་དུ་འོངས་པར་གྱུར་པ་ནི་ལག་ཏུ་འོངས་པ་དེའི་དང་པོ་ཞེས་གསུངས་པ་བཞིན་
ནོ༑ ༑རང་གི་རུང་བར་མ་བྱས་པ་ཡང་ལྟུང་བའི་བྱེད་པ་པོ་ཉིད་ཡིན་ནའོ་ཞེས་ཊཱིཀ་ལས་སོ། །
རང་གི་ཞེས་པའི་ཊིཀ་ལས་རང་གི་ཞེས་ལུང་ལས་དངོས་སུ་མ་གསུངས་ཀྱང་ཤུགས་ཀྱིས་དེ་
ཡིན་པར་མངོན་ཏེ། གཞན་གྱི་རིན་པོ་ཆེ་ལ་རེག་ན་ལྟུང་བྱེད་འབའ་ཞིག་ཏུ་བསྟན་པས།
རང་གི་ལ་ནི་སྤང་བའི་ཆོ་ག་མཛད་ལ། གཞན་གྱི་ལ་སྤང་བ་མེད་པའི་ཕྱིར་རོ་ཞེས་བཤད་
 

དོ༑ ༑རེག་ཏུ་འཇུག་པ་དེ་ཡང་དག་མཚན་ཉིད་ལྔ་ལྡན་གྱི་དབང་དུ་བྱས་ནས། ངག་གི་རིག་
བྱེད་གང་ཡང་རུང་བས་སོ། །ཊིཀ་ལས། ཚིག་གིས་ཀྱང་བྱེད་ལ་སྤྲིང་ཡིག་ལ་སོགས་པས་
ཀྱང་བྱེད་ན། འདིར་རེག་པ་གང་ཡིན་པར་རིག་པར་བྱ་ཞེ་ན། གང་ཡང་རུང་བས་སོ་ཞེས་
སྨྲས་ཏེ་ཞེས་བཤད་དོ། །དེ་ནི་ཚིག་དང་སྤྲིང་ཡིག་ལ་སོགས་པ་གང་ཡང་རུང་བས་སོ་ཞེས་
བསྟན་པ་འདྲ་ཡང་། དེ་ལྟར་མ་ཡིན་ཏེ། འདིར་ངག་གི་རིག་བྱེད་གང་ཡང་རུང་བས་སོ་ཞེས་
བརྗོད་དོ། །དེས་ན་རེག་ཏུ་འཇུག་པ་སྤང་ལྟུང་བསྐྱེད་པ་ལ་ནི་ངག་ཏུ་སྨྲས་པ་དགོས་ཀྱི།
སྤྲིང་ཡིག་ལ་སོགས་པ་ལུས་ཀྱི་རིག་བྱེད་ནི་ཡན་ལག་མ་ཡིན་ཏེ། སྤྱིར་བསྟན་པ་ལས་ངག་
གིའོ་ཞེས་ངག་གི་རིག་བྱེད་ཡན་ལག་ཏུ་གསུངས་ཤིང་། ལུང་ཞུ་བ་ལས་སྤྲིང་ཡིག་དང་ལག་
བརྡ་ལ་སོགས་པ་ལུས་ཀྱི་རྣམ་པར་རིག་བྱེད་ཀྱིས་གསེར་དངུལ་ལེན་དུ་སྩལ་ན་ཅིར་
འགྱུར། ཉེས་བྱས་སོ་ཞེས་གསུངས་ལ། དེའི་འགྲེལ་པ་ལས་ཀྱང་ལུས་ཀྱི་རྣམ་པར་རིག་
བྱེད་ཀྱིས་ཞེས་བྱ་བ་ལ་སོགས་པ་ལ། འདི་ནི་ངག་ལ་རག་ལས་པའི་ཕྱིར་ན་སྨད་བྱེད་པ་ཡིན་
ནོ་ཞེས་བཤད་དོ། །ཞ་ཉེ་དང་ཁྲོ་ཆུ་དང་རོ་ཉེ་དང་ལྕགས་དག་ལ་ཡང་ངོ་ཞེས་པ་ནི་ཉེས་
བྱས་དང་ལྟུང་མེད་གཉིས་ཀར་སྦྱར་ཏེ། དངོས་པོ་དེ་དག་སྙད་གདགས་སུ་རུང་བ་ལ་རེག་
ན་ཉེས་བྱས་སོ། །སྙད་གདགས་སུ་རུང་བ་ལས་གཞན་ལ་རེག་པ་ལ་ནི་ལྟུང་བ་མེད་དོ་ཞེས་
བསྟན་ཏོ། །དེ་ཡང་སྔ་མའི་ཁུངས་ནི་ཞུ་བ་ཉུང་ཤོས་ལས་འཁར་བའི་མ་ཤ་ལེན་ཏམ་ལེན་
དུ་བསྩལ་ན་ཅིར་འགྱུར། ཉེས་བྱས་སོ་ཞེས་པ་དང་། ཞུ་བ་མང་ཤོས་ལས་ལྕགས་ཀྱི་མ་ཤ་
བླངས་སམ་ལེན་དུ་གཞུག་ན་ཉེས་བྱས་སོ་ཞེས་གསུངས་སོ། །ཕྱི་མའི་ཁུངས་ནི་ཞ་ཉེ་ལ་
སོགས་པ་དེ་དག་ལ་དོང་ཙེ་དང་པ་ནའི་དབྱིབས་སུ་མ་བྱས་པའི་དབང་དུ་བྱས་ནས་རེག་
ཀྱང་ལུང་རྣམ་འབྱེད་དང་རྒྱ་ཆེ་འགྲེལ་ལས་ལྟུང་བ་མེད་དོ་ཞེས་གསུངས་སོ། །དགེ་ཚུལ་
གཉིས་ཀྱིས་ཀྱང་ངོ་ཞེས་པ་ནི་ཉེས་བྱས་སོ་ཞེས་པ་དང་། ལྟུང་བ་མེད་དོ་ཞེས་གཉིས་ཀར་
སྦྱར་ཏེ། རང་གི་གསེར་དངུལ་ལ་རེག་ན་ཉེས་བྱས་དང་། གཞན་གྱི་གསེར་དངུལ་ལ་རེག་
 

ན་ལྟུང་བ་མེད་པའོ། །རུང་བ་བྱ་བ་ནི་སྦྱིན་བདག་བདག་པོ་ཞེས་སོ། །
འདིའི་སྤྱི་དོན་ལ་གཉིས་ལས། དང་པོ་དགོས་པའི་དོན་ནི། རིན་པོ་ཆེ་ལ་རེག་པའི་
ལྟུང་བ་ཁེགས་པ་དང་། རུང་བའི་བརྟག་པ་བྱས་པའི་ས་མཚམས་ཟིན་པའོ། །
གཉིས་པ་བསྡུས་པའི་དོན་ལ་ལྔ་ལས། དང་པོ་དངོས་པོ་གང་ལ་རུང་བ་བྱ་བ་ལ་བཞི་
སྟེ༑ རིན་པོ་ཆེ་དང་། དེ་དང་འདྲ་བ་ཡིན་པ་དང་། རང་གིས་ཡིན་པ་དང་། སྔར་རུང་བ་བྱས་
པ་དང་མ་འབྲེལ་པ་དང་། མངོན་སུམ་ན་ཡོད་པའོ། །དང་པོ་ནི། གསེར་ལ་སོགས་པ་རིན་
པོ་ཆེ་དང་། དེ་དང་འདྲ་བ་གཡུ་རྡོག་ལྟ་བུ་སྟེ། དགེ་སྦྱོང་གི་ཡོ་བྱད་བྱེད་པས་བརྟག་པའི་ཆོ་
ག་གནང་ཞིང་། དངོས་པོ་བཟང་བས་ནོར་གྱི་སྲེད་པ་འཕེལ་བའི་དགག་བྱ་དགག་དགོས་
པའི་ཕྱིར་རོ། །རྟ་ལ་སོགས་པ་ནི་མ་བརྟགས་པའི་དངོས་པོ་ཡིན་པས་གང་ཟག་གིས་འཆང་
བ་བཀག་ཅིང་། ཞིང་ཁང་ལ་རེག་པ་ནི་དགག་བྱ་མེད་པའི་ཕྱིར་རོ། །གཉིས་པ་ནི། ཊཱི་ཀ་
ལས། གཞན་གྱི་རྫས་ལ་ནི་རུང་བ་རྣམ་པ་གསུམ་བསྟན་ཏེ་ཞེས་གསུངས་པས་གྲུབ་བོ། །
གསུམ་པ་ནི། སྔར་རུང་བ་བྱས་པ་དང་འབྲེལ་ན་རུང་བ་གཞན་མི་དགོས་པའི་ཕྱིར་རོ། །
བཞི་པ་ནི། མངོན་སུམ་ན་མེད་ན་ཆོ་གའི་འཇུག་ཡུལ་མ་ཡིན་པའི་ཕྱིར་རོ། །གཉིས་པ་རྟེན་
གང་གིས་རུང་བ་བྱ་བ་ནི་རབ་ཏུ་བྱུང་བ་སྡེ་ལྔའི་སྡོམ་པ་གསོར་རུང་ཡན་ཆད་དང་ལྡན་པ་
དང་། ཤེས་པ་རང་བཞིན་དུ་གནས་པ་དང་། ལུས་ཐ་མལ་པར་གནས་པ་དང་། གནོད་པའི་
རྐྱེན་ཅན་མ་ཡིན་པ་སྟེ། ཐ་མ་ནི་སྐབས་དོན་གྱིས་གྲུབ་བོ། །གསུམ་པ་ཆེད་དུ་བྱ་བ་ནི།
ཆོས་ལྡན་གྱི་ཆེད་དུ་སྟེ། ཆོས་དང་ལྡན་པའི་དོན་ཞེས་གསུངས་པ་དང་། གཞན་པ་ལ་མི་
འཆགས་སོ་ཞེས་སོ། །བཞི་པ་རུང་བ་གང་བྱ་བ་ནི། སྦྱིན་བདག་བདག་པོ་ཉིད་དུ་མོས་སུ་
གཞུག་པ་ལ་སོགས་པ་གསུམ་སྟེ་གཞུང་དུ་འཆད་དོ། །ཁྱད་པར་དུ་ཡང་བྱིན་གྱིས་བརླབས་
པ་ལ་བཞི་ལས་ཡུལ་དགེ་སློང་ཆོས་བདུན་ལྡན་གྱི་མདུན་དུ་རྟེན་བཤད་མ་ཐག་པའི་ཆོས་
བཞི་ལྡན་གྱིས། དངོས་པོ་ཆོས་བཞི་ལྡན་སྔར་བཤད་པ་དེ་ལ། ཆོ་ག་སྦྱོར་དངོས་མཇུག་
 

གསུམ་གྱིས་བྱིན་གྱིས་བརླབ་པའོ། །གནས་ནས་བྱུང་བ་ལ་ནི་བྱིན་གྱིས་རློབ་པའི་ཡུལ་
མེད་པའི་ཕྱིར་རང་གཅིག་པུས་ཀྱང་བྱིན་གྱིས་བརླབ་ཏུ་རུང་བར་འོང་སྟེ། ཆོས་གོས་བྱིན་
གྱིས་བརླབ་པ་བཞིན་ནོ། །ལྔ་པ་རུང་བ་འཇིག་པའི་རྒྱུ་ནི་དངོས་པོ་ཞིང་མ་ཡིན་པར་གྱུར་པ་
དང་། རྟེན་ཞིང་མ་ཡིན་པར་གྱུར་པ་དང་། ནོར་གྱི་མངོན་ཞེན་རྒྱུན་དུ་བྱུང་ཞིང་གཉེན་པོས་
མ་བཟློག་ན་ཡང་འཇིག་སྟེ། ཊཱིཀ་ལས། གང་ལ་བདག་ཉིད་ཀྱི་ཕྱིར་བདག་གིར་བྱེད་པ་
ཡོད་པ་དེ་ལ་ནི་གང་གིས་ཀྱང་རེག་པར་མི་བྱ་ལ། གཞན་ཡང་རེག་ཏུ་གཞུག་པར་མི་བྱ་སྟེ།
དེ་ལ་རུང་བ་གསུམ་ཆར་མི་འཆགས་པའི་ཕྱིར་རོ་ཞེས་སོ། །ཡན་ལག་གི་དོན་ནི། སྦྱིན་
བདག་བདག་པོ་ཉིད་དུ་མོས་སུ་གཞུག་པ་དང་ཞེས་སོ། །ར་གན་ལ་སོགས་པའི་ལྷུང་བཟེད་
དེ་དག་སྔར་བསྙེན་པར་མ་རྫོགས་པའི་ཚེ་ནས་བདག་གིར་བྱས་པའམ་དེ་ལས་གཞན་
བསྙེན་པར་རྫོགས་པའི་ཚེ་ན་རྙེད་ཅིང་བདག་གིར་མ་བྱས་པ་ཡང་རུང་སྟེ་གལ་ཏེ་ཡོངས་སུ་
སྤྱད་དགོས་པར་གྱུར་ན་སྨན་པོར་གྱི་བློས་ཡོངས་སུ་སྤྱོད་པས་སོ་ཞེས་པའི་འགྲེལ་ཆུང་
ལས་ཁ་ཟས་ནི་སྨན་ཡིན། སྣོད་སྤྱད་དེ་ནི་སྨན་གྱི་སྣོད་དོ་སྙམ་དུ་བསམས་པས་སོ་ཞེས་སོ། །
ལྕགས་དང་ས་ལས་བྱས་པ་འདི་ལ། བསྡུས་པ་ལས་རྡོ་ལས་བྱས་པ་ནི་ས་ལས་བྱས་པའི་
ནང་དུ་བསྡུའོ། །
གཞན་དུ་ན་ཅིའི་ཕྱིར་བཅོམ་ལྡན་འདས་མི་རུང་བ་འཆང་ཞེས་བཤད་ཀྱང་། ལུང་ལྔ་
ཚན་པ་ལས་ལྷུང་བཟེད་འདི་ལྔ་འཆང་བར་མ་བྱེད་ཅིག །རྡོའི་ལྷུང་བཟེད་ཞེས་གསུངས་ལ།
མ་མོ་ལས་ཀྱང་ལྷུང་བཟེད་རྣམ་པ་བརྒྱད་ནི་མི་གནང་བ་སྟེ། རྡོ་ལས་བྱས་པ་དང་ཞེས་
གསུངས་སོ། །བཅོམ་ལྡན་འདས་ཀྱི་ཡོངས་སུ་སྤྱད་པ་ཙམ་གྱིས་ནི་ཉན་ཐོས་ལ་གནང་བའི་
ཁུངས་སུ་མི་ཆེ་སྟེ། འོད་ལྡན་ལས། གུར་གུམ་གྱི་མདོག་དང་མཐུན་པ་མེ་ཏོག་ཤེ་པ་ལི་
ཀས་ཁ་བསྒྱུར་བ་ལྟ་བུའི་ན་བཟའ་བཅོམ་ལྡན་འདས་ཀྱིས་གདུལ་བྱའི་དབང་གིས་གསོལ་
ཡང་། དེ་ཉན་ཐོས་རྣམས་ལ་མི་རུང་བར་གསུངས་པ་བཞིན་ནོ། །རྣམ་འབྱེད་འགྲེལ་ལས།
 

ནོར་བུ་ནི་འོད་ཀྱི་བདག་ཉིད་ཅན་དང་གསལ་བའོ། །ཁེཌཱུརྱ་ནི་རི་བཻཌཱུརྱ་ལས་བྱུང་བས་
བེཌཱུརྱ་ཞེས་བྱ་སྟེ་རིན་པོ་ཆེ་སྔོན་པོར་སྣང་བའོ་ཞེས་བཤད་ཅིང་། ལུང་གཞི་ལས་བཻཌཱུརྱ་
ཟུར་བརྒྱད་པ་དྭང་བ་གསལ་བ་དྲི་མ་མེད་པ་ཞེས་གསུངས་སོ། །རྣམ་འབྱེད་འགྲེལ་ལས་
མན་ཤེལ་དཀར་པོ་ནི་ཤར་ཁ་ཤི་ལ་ཞེས་བྱ་སྟེ། རིན་པོ་ཆེ་དུང་གི་རྣམ་པ་ལྟར་མཆོག་ཏུ་
དཀར་པོའོ་ཞེས་བཤད་ཅིང་། ཕྲན་ཚེགས་འགྲེལ་ལས། མན་ཤེལ་ནི་རིན་པོ་ཆེའི་ཁྱད་
པར་ཡིན་ཏེ་ཁྱིམ་གང་ལ་དེ་ཡོད་པ་དེར་འབྱོར་པ་ཐམས་ཅད་རྒྱས་པར་འགྱུར་རོ་ཞེས་སོ། །
རྣམ་འབྱེད་འགྲེལ་ལས། རྡོའི་སྙིང་པོ་ནི་མ་རྒད་དོ། །སྨུག་ནི་རིན་པོ་ཆེའི་རིགས་ཤིན་ཏུ་
གཙོ་བོ་སྔོན་པོ་དང་སེར་པོ་དང་དཀར་པོར་སྣང་བ་སྟེ་ཁྲ་བོ་ཞེས་སོ། །ཕྲན་ཚེགས་འགྲེལ་
ལས། དམར་པོ་ནི་པད་མ་རཱ་ག་ཡིན་ནོ། །དུང་གཡས་སུ་འཁྱིལ་པ་ནི་རིན་པོ་ཆེའི་བྱེ་བྲག་
ཡིན་ཏེ་གང་ན་དེ་ཡོད་པ་དེར་དཔལ་འབྱོར་ལ་རྟག་ཏུ་གནས་པར་འགྱུར་རོ་ཞེས་སོ། ། །
ད་ནི་མངོན་ཚན་ཅན་གྱིས་སྤྱོད་པའི་སྤང་བ་འཆད་དེ། རྙེད་པ་འདོད་པ་ལ་ཞེས་སོ། །
འདིའི་སྤྱི་དོན་ལ་བཞི་ལས་གླེང་གཞི་ནི་མཉན་ཡོད་དུ་དྲུག་སྡེས་མངོན་ཚན་ཅན་གྱི་བསྐྱེད་
འགྱེད་པར་བྱེད་པ་ལས་སྤང་བའི་ལྟུང་བྱེད་དུ་བཅོས་སོ། །དགག་བྱ་ནི་འདོད་པ་ཆེས་པ་
དང༌། མ་བྱིན་ལེན་གྱི་རྒྱུར་འགྲོ་བའོ། །ངོ་ཏི་ནི་བཅས་ལྡན་དགེ་སློང་གིས་བསྐྱེད་ཀྱི་གཞི་
གསེར་དངུལ་ལ་སོགས་པའི་དངོས་པོ་ཁྱིམ་པ་ལས་བསྐྱེད་དུ་བཏང་སྟེ། ཡུལ་དུས་དེ་ན་
སྐྱེད་གང་ཡོད་པ་ཐོབ་ཅིང་ཐོབ་བློ་སྐྱེས་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་ལ་བསྐྱེད་པའི་ཡུལ་
དང་། གང་བསྐྱེད་པའི་དངོས་པོའོ། །དང་པོ་ནི། ཁྱིམ་པ་ཆོས་ལྔ་ལྡན་ཏེ། གོས་སློང་བའི་
སྐབས་སུ་བཤད་པའི་ཁྱིམ་པ་ཆོས་དྲུག་ལྡན་ལས་ཅི་བདེར་སྟོབས་པ་མ་ཡིན་པ་ནི་འདིར་
མི་བགྲང་ངོ༌། ། གཉིས་པ་ནི་གཞི་ལས། གསེར་དངུལ་གྱི་དངོས་པོ་ཡིན་པ་སྟེ། རིན་པོ་ཆེ་
སྤྱོད་པ་ལ་སོགས་ཞེས་གསུངས་ཤིང་། དེས་འབྲས་བུ་ལ་སོགས་པ་ཡང་མཚོན་པའོ། །
 

དངོས་པོ་དེ་རིན་པོ་ཆེ་ཡིན་ན་ནི་སྙད་གདགས་སུ་རུང་བ་སྟེ། འོག་མ་ལ་ཡང་ངོ་ཞེས་སོ། །
བདག་པོ་རང་ཉིད་ཀྱི་ཡིན་པ་སྟེ། འདུ་ཤེས་ལས་གཙོ་ཆེར་རང་གི་ཉིད་དོ་ཞེས་སོ། །ཚད་
དང་ལྡན་པ་སྟེ་དེ་ཡང་རས་ཁྲུ་གང་གི་རིན་དུ་ཚོག་པའོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་དོན་དུ་བསྐྱེད་པར་འདོད་པ་རྒྱུན་མ་ཆད་པའོ། །སྦྱོར་བ་ནི་ངག་མཚན་ཉིད་ལྔ་
ལྡན་གྱིས་བསྐྱེད་པར་ཞུགས་པའོ། །མཐར་ཐུག་ནི་བསྐྱེད་ཕྱིན་ཅིང་ཐོབ་བློ་སྐྱེས་པའོ། །
ཡན་ལག་གི་དོན་ནི་རྙེད་པ་སྟེ་ཁེ་འདོད་པ་ལ་ལྟུང་བ་འབྱུང་ངོ༌། །ལུང་ཞུ་བ་ལས། འདྲ་
བས་འདྲ་བར་བརྗེས་ན་ཉེས་པ་མེད་དོ་ཞེས་སོ། །སྐྱེད་ཕྱིན་ཏེ་ཁེ་ཐོབ་ན་དངོས་གཞིའོ། །
ཊཱིཀ་ལས། བཤགས་པའི་དུས་ན་ཡང་སྐྱེད་ཉིད་སྤང་བར་བྱའོ། །རྩ་བར་གྱུར་པའི་རྫས་ནི་
མ་ཡིན་ནོ་ཞེས་སོ། །སྐྱེད་དང་རྩ་བ་ངོ་བོ་ཐ་དད་མེད་ན་ཐམས་ཅད་སྤོང་ངོ་། །གཞི་གང་
ལས་སྐྱེད་ཕྱིན་ན་མངོན་མཚན་ཅན་གྱི་སྤྱོད་པའི་སྤང་བར་འགྱུར་ཞེ་ན། པ་ནའམ་རིན་པོ་ཆེ་
སྤྱད་པ་ལས་སོ། །དགེ་སློང་མའི་རྣམ་འབྱེད་ལས། མངོན་ཚན་ཞེས་བྱ་བ་ནི་དབྱིག་གམ་
གསེར་རོ། །མངོན་ཚན་ཅན་སློང་ན་ཞེས་བྱ་བ་ནི་གསེར་རམ་དངུལ་ལོ་ཞེས་གསུངས་སོ། །
འདིར་མངོན་ཚན་ཅན་གྱི་སྤྱོད་པ་ཞེས་གསུངས་པ་ནི་ཕྱོགས་གཅིག་ལ་མཚོན་པ་སྟེ། ནས་
ལ་སོགས་པ་འབུན་སྐྱེད་བྱས་པ་ལས་ཀྱང་ལྟུང་བ་འདིར་འགྱུར་ཏེ། སྐབས་འདི་ཉིད་ཀྱི་
ལུང་དགེ་སློང་གི་རྣམ་འབྱེད་ལས་ནས་དང་འབྲུའི་འབུན་འགྱེད་པར་བྱེད་ཅིང་། རྙེད་པ་
བདག་གིར་བྱེད་ན་སྤང་བའི་ལྟུང་བྱེད་དུ་འགྱུར་རོ་ཞེས་གསུངས་ཤིང་། སྐབས་འདི་ཉིད་ཀྱི་
ལུང་དགེ་སློང་མའི་རྣམ་འབྱེད་ལས་ཀྱང་ནས་དང་གྲོ་གསར་ཐོག་གི་ཕྱིར་འབུན་དགྱེ་བར་
གཞལ་པའི་སྣོད་ཀྱི་གྲོ་དང་ནས་བསྐྱེད་དུ་གོཏང་བ་སྟེ་རྙེད་པ་བདག་གིར་བྱེད་ན་སྤང་བའི་
ལྟུང་བྱེད་དོ་ཞེས་གསུངས་སོ། །ལུང་རྣམ་འབྱེད་ཀྱི་སྐབས་འདི་ཉིད་ལས་ནས་དང་འབྲུ་
རྙིང་པ་གསར་ཕྱེད་དང་གཉིས་སྡེའི་ཕྱིར་གཏོང་བ་ཞེས་པའི་འགྲེལ་པ་ལས་རྙིང་ཁལ་
 

གཅིག་གཏང་ན་གསར་ཁལ་ཕྱེད་དང་གཉིས་ལེན་པ་ལ་སོགས་པའོ་ཞེས་བཤད་དེ། ལུང་
ཞུ་བའི་འགྲེལ་པ་ལས་ཀྱང་མངོན་མཚན་ཅན་ཏེ་ཀར་ཤ་པ་ན་ལ་སོགས་པའོ། །འདི་ཡང་
ནས་དང་འབྲས་ལ་སོགས་པའི་དཔེ་སྟེ་རྣམ་པར་འབྱེད་པ་ལས་ནས་དང་འབྲས་བསྐྱེད་
འགྱེད་ཅིང་འབྲས་བུ་སྤྱོད་ན་ཡང་སྤང་བའི་ལྟུང་བྱེད་དུ་གསུངས་པའི་ཕྱིར་རོ་ཞེས་བཤད་
དོ༑ །སྦྱོར་བ་ལས་ནི་ལུས་ངག་གི་རྫས་སྒྲུབ་མང་པོ་ཡོད་ཀྱང་སྦྱོར་བའི་ཉེས་བྱས་སུ་གཅིག་
པ་ཉིད་དོ། །ནགས་ཀྱི་ཀུན་དགའི་ར་བ་བསྲུང་བ་པ་ནི། ལྡུམ་རའི་ཤིང་ཐོག་ལ་སོགས་པ་
སྲུང་བར་བྱེད་པའི་མིའོ། །མངོན་ཚན་ཅན་གྱིས་སྤྱོད་པའི་སྤང་བའོ། །ཞེས་པ་ནི་ཕྱོགས་
གཅིག་ལ་མཚོན་པ་སྟེ། དཔེར་ན་གསེར་དངུལ་ལ་རེག་པའི་སྤང་བའོ་ཞེས་གསུངས་ཀྱང་
ནོར་བུ་དང་མུ་ཏིག་ལ་རེག་པའི་སྤང་བ་ཡང་ཡིན་པ་དང་འདྲའོ། །
ད་ནི་ཉོ་ཚོང་བྱེད་པའི་སྤང་བ་འཆད་དེ། གཞན་གྱིས་སོ་ཞེས་སོ། །འདིའི་སྤྱི་དོན་ལ་
བཞི་ལས། གླེང་གཞི་ནི་མཉན་ཡོད་དུ་དྲུག་སྡེས་ཉོ་ཚོང་རྣམ་པ་སྣ་ཚོགས་བྱས་པས་སྤང་
བའི་ལྟུང་བྱེད་དུ་བཅས་སོ། །དགག་བྱ་ནི་སྔ་མ་དང་འདྲའོ། །ངོ་ཏི་ནི་བཅས་ལྡན་དགེ་སློང་
གིས་ནས་དང་འབྲས་ལ་སོགས་པའི་དངོས་པོ་ཁྱིམ་པ་དང་ཉོ་ཚོང་བྱས་ཏེ་ཁེ་ཐོབ་ཅིང་ཐོབ་
བློ་སྐྱེས་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་དང་ཉོ་ཚོང་བྱ་བའི་
ཡུལ་དང་། གང་ཉོ་ཚོང་བྱ་བའི་དངོས་པོའོ། ། དང་པོ་ནི། ཁྱིམ་པ་ཆོས་ལྔ་ལྡན་ཏེ་སྔ་མ་
དང་འདྲའོ། །གཉིས་པ་ནི། གཞི་ལས་འབྲས་ལ་སོགས་པའི་དངོས་པོ་ཡིན་པ་སྟེ། གཞན་
གྱིས་སོ་ཞེས་གསུངས་ཤིང་། དེས་དེ་དང་མཚུངས་པས་གཞན་ཡང་མཚོན་པའོ། །བདག་པོ་
རང་གི་ཉིད་ཡིན་པ་དང་། ཕལ་ཆེར་རུང་བ་དང་། ཚད་དང་ལྡན་པའོ། །བསམ་པའི་ཡན་
ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་སློང་ནི་རང་དོན་དུ་ཚོང་
ཁེ་སྒྲུབ་པའི་ཕྱིར་ཉོ་ཚོང་བྱེད་པར་འདོད་པ་རྒྱུན་མ་ཆད་པའོ། །སྦྱོར་བ་ནི་ངག་མཚན་ཉིད་
 

ལྔ་ལྡན་གྱིས་ཉོ་ཚོང་བྱེད་པར་ཞུགས་པའོ། །མཐར་ཐུག་པ་ནི་ཚོང་ཁེ་ཐོབ་ཅིང་ཐོབ་བློ་སྐྱེས་
པའོ། །ཡན་ལག་གི་དོན་ལ་པ་ནའམ་རིན་པོ་ཆེ་སྤྱོད་པ་ལས་སོ་ཞེས་སྔར་སྨོས་པ་དང་།
གཞན་གྱིས་སོ་ཞེས་འདིར་སྨོས་པ་དེ་གཉིས་སོ་སོར་ངེས་དོན་ཡིན་ནམ་ཕན་ཚུན་མཚོན་
དོན་ཡིན་ཞེ་ན། སྔར་པ་ནའམ་རིན་པོ་ཆེ་སྨོས་པ་ནི་མཚོན་པ་སྟེ། ཊིཀ་ལས། པ་ནའམ་
རིན་པོ་ཆེ་ལ་སོགས་ཞེས་བྱ་སྟེ། ལ་སོགས་པའི་སྒྲ་སྨོས་པ་དང་། མངོན་ཚན་གྱིས་སྤྱོད་པའི་
སྐབས་ཀྱི་ལུང་རྣམ་འབྱེད་གཉིས་ཀ་ལས་ནས་དང་འབྲུའི་འབུན་འགྱེད་པ་ལས་སྤང་བའི་
ལྟུང་བྱེད་དུ་གསུངས་པ་དང་། དེ་ཁོ་ན་ལྟར་རྣམ་འབྱེད་འགྲེལ་དང་ཞུ་འགྲེལ་ལས་ཀྱང་
བཤད་དོ། །གཞན་གྱིས་སོ་ཞེས་སྨོས་པ་དེ་ཡང་མཚོན་པ་སྟེ། རིན་པོ་ཆེ་ཉོ་ཚོང་བྱེད་ན་ཡང་
ཉོ་ཚོང་གི་སྤང་བར་འགྱུར་ཏེ། ཊཱིཀ་ལས། གང་ཡང་རུང་བས་རྙེད་པ་འདོད་ཅིང་ཉོ་ཚོང་ལ་
སོགས་པ་སྤྱོད་པ་ལས་བསྐྱེད་ཕྱིན་ནའོ་ཞེས་གསུངས་པ་དང་། ཞུ་འགྲེལ་ལས་ཀྱང་རིན་པོ་
ཆེ་དང་ས་ལུ་དང་གོས་ལ་སོགས་པའི་ཉོ་ཚོང་བྱེད་ཅིང་བསྐྱེད་ཕྱིན་ན་ཉོ་ཚོང་གི་སྤང་བར་
འགྱུར་རོ་ཞེས་བཤད་དོ། །
དེས་ན་སྔ་མ་དང་འདིའི་ཁྱད་པར་ནི་བུན་སྐྱེད་བྱེད་པ་དང་ཉོ་ཚོང་བྱེད་པ་སྟེ། ལུང་
ལས་དེ་ལྟར་གསུངས་ཤིང་ཊིཀ་ལས་ཀྱང་ཡང་ན་གཞན་གྱིས་སོ་ཞེས་བྱ་བ་ནི་སྐྱེད་པའི་ཁེ་
སྤོགས་འདོད་པ་ལས་གཞན་པ་ཉོ་ཚོང་གི་སྤྱོད་པ་ལས་སྐྱེད་ཕྱིན་ན་ལྟུང་བ་འདིར་འགྱུར་རོ་
ཞེས་བཤད་དོ། །གལ་ཏེ་དེ་ཉིད་ཀྱི་ནི་སེ་བ་དང་བཅས་པར་རོ་ཞེས་བརྗོད་པས་དགེ་འདུན་
གཞན་གྱི་ཕྱིར་ཉོ་ན་ནི་རིན་ཐང་བསྙོམས་ཏེའོ་ཞེས་ཤུགས་ཀྱིས་བསྟན་ཏོ། །དགེ་འདུན་གྱི་
རྫས་དེ་གཏད་དོ་ཞེས་སྦྱར་རོ། །སུ་ལ་གཏད་ན་སྤོགས་པ་ལ་གཏད་དོ། །ཇི་ལྟར་གཏད་ན་
དགེ་འདུན་གྱི་ལས་བྱེད་པ་ལས་བླངས་ཏེ་གཏད་དོ་ཞེས་བསྟན་ཏོ། །ད་ནི་ལྷུང་བཟེད་
འཆད་པའི་སྤང་བ་འཆད་དེ། ལྷུང་བཟེད་ཀྱིའོ་ཞེས་སོ། །འདིའི་སྤྱི་དོན་ལ་བཞི་ལས། གླེང་
གཞི་ནི་གཉིས་ལས་བྱུང་ལ་མ་བཅས་པ་ནི་ཉེ་དགའ་ལས་སོ། །བྱུང་ལ་བཅས་པའི་གླེང་
 

གཞི་ནི་མཉན་ཡོད་དུ་དྲུག་སྡེས་ལྷུང་བཟེད་བྱིན་གྱིས་མ་བརླབས་པར་འཆང་བ་ལས་སྤང་
བའི་ལྟུང་བྱེད་དུ་བཅས་སོ། །དགག་བྱ་ནི་འདོད་པ་ཆེ་བའོ། །ངོ་ཏི་ནི་བཅས་ལྡན་དགེ་སློང་
གིས་རང་དབང་བའི་ལྷུང་བཟེད་བྱིན་གྱིས་མ་བརླབས་པར་རང་ངམ་ཤན་སྟོབས་ཀྱིས་ཞག་
བཅུ་འདས་པའི་ལྟུང་བ་དངོས་གཞིའོ། །ཡན་ལག་ལ་བཞི་ལས། གཞིའི་ཡན་ལག་གོ། །
འདི་ལ་བདུན་ལས། ལྷུང་བཟེད་ཡིན་པ་སྟེ། ལྷུང་བཟེད་ཀྱིའོ་ཞེས་སོ། །འབྲེལ་མེད་མ་ཡིན་
པ་སྟེ། སྤང་བར་མི་བྱ་བ་ཉིད་དང་། བྱིན་གྱིས་བརླབ་པར་མི་བྱ་བ་ཉིད་དག་གི་བར་ཞེས་
གསུངས་པ་དང་། རང་གི་རྣམ་བཤད་ཀྱི་ལྷུང་བཟེད་འབྲེལ་མེད་ཀྱི་སྐབས་ལས་འདིར་
འཆང་བའི་ཉེས་པ་བསྐྱེད་པ་མེད་དོ་ཞེས་སོ། །རུང་བ་དང་ལྷུང་བཟེད་ཀྱི་ཚད་དང་ལྡན་པ་
སྟེ༑ རུང་བ་ཉིད་དང་ཚད་དང་ལྡན་པ་ཞེས་སོ། །གནས་སྐབས་དང་དབང་བྱར་ཡོད་པ་དང་།
རང་ཉིད་དབང་བ་ཡིན་པ་དང་། བྱིན་གྱིས་བརླབས་པ་དང་མ་འབྲེལ་ལམ་འབྲེལ་ཀྱང་ཤན་
རྗེས་སུ་ཞུགས་པ་ཡིན་པ་དང་གསུམ་ནི་གོས་འཆང་བའི་སྐབས་སུ་སྔར་བཤད་པ་བཞིན་ནོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་དོན་དུ་ལྷུང་བཟེད་འཆང་བར་འདོད་པ་རྒྱུན་མ་ཆད་པའོ། །སྦྱོར་བ་ནི་ལྷུང་བཟེད་
བྱིན་རླབས་མི་བྱེད་པར་འཇོག་པ་ཉིད་ཡིན་གྱི། ལུས་ངག་ཏུ་ཐོན་པ་མི་དགོས་ཏེ་བྱ་བ་མི་
བྱེད་པའི་སྦྱོར་བ་ཡིན་པའི་ཕྱིར་རོ། །མཐར་ཐུག་ནི་རང་ངམ་ཤན་སྟོབས་ཀྱི་ཞག་བཅུའི་
མཚན་མོ་མཐའི་སྐད་ཅིག་མའོ། །ཡན་ལག་གི་དོན་ནི། གོས་འཆང་བའི་སྐབས་སུ་སྔར་ཇི་
སྐད་བསྟན་པ་དེ་རྣམས་ལྷུང་བཟེད་ཀྱི་ཡུལ་ལ་སྦྱར་བའོ། །འཁོར་གསུམ་ཁེབས་པ་མཐའི་
ཚད་ལའོ་ཞེས་སྨོས་པ་དེར། ལྷུང་བཟེད་ཀྱི་མཐའི་ཚད་ལའོ་ཞེས་བསྒྱུར་རོ། །སྐྱ་བ་དང་
དཀར་བ་ལ་སོགས་པ་ནི་རུང་བ་ཉིད་མ་ཡིན་པའི་ཕྱིར། བྱིན་རླབས་མི་འཆགས་པ་ཉིད།
ཞག་བཅུ་འདས་པར་བཅངས་ཀྱང་སྤང་ལྟུང་མི་བསྐྱེད་པ་ཉིད་དང་། ཞག་བཅུ་འདས་པ་ན་
ལྟུང་བ་ན་སྨད་པ་ཉིད་དང་། ཉི་མ་དང་པོ་ཉིད་ནས་ལྷུང་བཟེད་མི་རུང་བ་འཆང་བའི་ཉེས་
 

བྱས་བསྐྱེད་པ་སྟེ། དོན་རྣམ་པ་བཞི་གོ་བར་བྱའོ། །
ད་ནི་ལྷུང་བཟེད་ཚོལ་བའི་སྤང་བ་འཆད་དེ། བསླབ་པར་བྱ་བ་ནི་ཊིཀ་ལས་དགེ་
སློང་གིས་སྤྱིར་དངོས་པོ་ཐམས་ཅད་ལ་ཧ་ཅང་ཆགས་པར་མི་བྱ། བྱེ་བྲག་ཏུ་ལྷུང་བཟེད་ལ་
སོགས་པ་ཡོ་བྱད་ལ་ཧ་ཅང་ཆགས་པར་མི་བྱ་ཞེས་སོ། །འགྲེལ་ཆུང་ལས་ནི་གཞན་གྱི་ལ་ཧ་
ཅང་ཆགས་པར་མི་བྱ། བདག་གི་ཡོ་བྱད་ལ་ཧ་ཅང་ཆགས་པར་མི་བྱ་ཞེས་བཤད་དོ། །ཡོ་
བྱད་ལ་ཞེས་པའི་རང་འགྲེལ་ལས་ཀྱང་རང་གི་ཞེས་བྱ་བ་སྦྱོར་བར་གྱུར་པ་ཉིད་ཀྱིས་ཤེས་
པར་བྱའོ་ཞེས་གསུངས་སོ། །ལྟུང་བ་རྣམ་གཞག་ནི་དེ་ཡོད་པའི་དོན་ཞེས་སོ། །འདིའི་སྤྱི་
དོན་ལ་བཞི་ལས། གླེང་གཞི་ནི་མཉན་ཡོད་དུ་ཉེ་དགས་ལྷུང་བཟེད་བླངས་པ་ལས་སྤང་བའི་
ལྟུང་བྱེད་དུ་བཅས་སོ། །དགག་བྱ་ནི་སྦྱིན་བདག་གི་ཡོ་བྱད་ལ་གནོད་པ་དང་། རང་འདོད་
པ་ཆེ་བའོ། །ངོ་ཏི་ནི་བཅས་ལྡན་དགེ་སློང་གིས་རང་ལ་ལྷུང་བཟེད་ཡོད་བཞིན་དུ་ཁྱིམ་པ་ཉེ་
དུ་མ་ཡིན་པ་ལ་ལྷུང་བཟེད་བླངས་ཏེ་ཐོབ་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་ལ་བསླང་བའི་ཡུལ་
དང༌། གང་བསླང་བའི་དངོས་པོ་དང་། གང་གིས་སློང་བའི་རྟེན་ནོ། །དང་པོ་ནི། ཁྱིམ་པ་
ཆོས་དྲུག་ལྡན་ཏེ་གོས་སློང་བའི་ཡུལ་ལ་སྔར་བཤད་པ་དང་འདྲའོ། །གཉིས་པ་ལ་བཞི་སྟེ།
ལྷུང་བཟེད་ཡིན་པ་དང་། སྦྱིན་བདག་དེ་ཉིད་ཀྱི་ཡིན་པ་དང་། རུང་བ་དང་། ཚད་དང་ལྡན་
པའོ། །དེ་ཡང་ལྷུང་བཟེད་ཚོལ་བའི་སྤང་བ་ཞེས་པ་དང་། སྦྱིན་བདག་དེ་ཉིད་དབང་བའི་
ལྷུང་བཟེད་དང་གཞན་དབང་བའི་ལྷུང་བཟེད་ནོར་ཏེ་བླངས་ན་ལྟུང་བ་ན་སྨད་དུ་འགྱུར་
བའི་ཕྱིར་དང་། ཐ་མ་གཉིས་ནི་སྤྱིར་བསྟན་པ་ལས་སོ། །གསུམ་པ་ནི། རང་ལ་ལྷུང་བཟེད་
མཚན་ཉིད་དང་ལྡན་པ་ཡོད་པ་སྟེ། དེ་ཡོད་པ་ཉིད་ནའོ་ཞེས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་དོན་དུ་ལྷུང་བཟེད་སྤོང་བར་འདོད་པ་རྒྱུན་མ་ཆད་པའོ། །སྦྱོར་བ་ནི་ངག་མཚན་
 

ཉིད་ལྔ་ལྡན་གྱིས་སློང་བར་ཞུགས་པའོ། །མཐར་ཐུག་ནི་ལྷུང་བཟེད་ཐོབ་ཅིང་ཐོབ་བློ་སྐྱེས་
པའོ། །ཡན་ལག་གི་དོན་ནི། རང་ལ་ལྷུང་བཟེད་དེ་ཡོད་པ་ཉིད་ནའོ། །གཞན་དག་ལའོ་ཞེས་
པ་ནི་ཐ་ག་པ་དང་སྦྱིན་བདག་ལས་གཞན་ཕོ་ཉ་བ་ཁྱིམ་པ་ཡིན་པ་དང་ཉེ་དུ་མ་ཡིན་པ་དག་
ལའོ་ཞེས་བསྟན་ཏེ། དེ་ལྟར་འཐག་འཇུག་འཐག་སྐྱེད་གཉིས་ཀྱི་ཕོ་ཉ་བ་དེ་ཁྱིམ་པ་ཡིན་པ་
དང་ཉེ་དུ་མ་ཡིན་པ་འདི་ནི་གླེང་གཞི་ལས་བྱུང་བ་གཞུང་དུ་བཀོད་པ་ཙམ་ཡིན་གྱི་ངེས་
བཟུང་གི་ཡན་ལག་ཏུ་དགོས་པ་ནི་མ་ཡིན་ཏེ། འཐག་འཇུག་འཐག་སྐྱེད་གཉིས་ཀྱི་ཕོ་ཉ་བ་
དེ་ཁྱིམ་པ་ཡིན་མིན་དང་ཉེ་དུ་ཡིན་མིན་ལ་དགག་བྱ་ཁྱད་པར་མེད་པའི་ཕྱིར་དང་། བཅོལ་
ཡང་རྫོགས་པའི་ལྟུང་བ་གཞན་རྣམས་ལ་བཅོལ་ཡུལ་དེ་ཁྱིམ་པ་ཡིན་པ་དང་ཉེ་དུ་མ་ཡིན་
པ་ངེས་བཟུང་གི་ཡན་ལག་ཏུ་མི་དགོས་ལ་དེ་དང་རྒྱུ་མཚན་མཚུངས་པའི་ཕྱིར་རོ། །ཡུལ་ཉེ་
དུ་ལས་ནི་སྐྱེད་དང་ལྷུང་བཟེད་གཉིས་མ་གཏོག་པ་ལ་ཉེས་པ་མེད་དོ་ཞེས་སྦྱར་རོ། །
འོ་ན་ཉེ་དུས་ཀྱང་ངོ་ཞེས་འབྱུང་བ་དང་འགལ་ཞེ་ན། དེ་ནི་སྔ་མའི་དམིགས་བསལ་
ཡིན་ནོ། །ལྷུང་བཟེད་མེད་པ་ཉིད་ལ་ཡོད་པའི་བློ་ཅན་གྱིས་སློང་བ་ཐོབ་པ་ལ་ནི་སྦྱོར་བའི་
སྐབས་སུ་སྦྱོར་ལྟུང་ལ་ན་སྨད་པ་དང་མཐར་ཐུག་གི་སྐབས་སུ་དངོས་གཞི་ལས་ན་སྨད་པ་
སྟེ༑ དེ་ལྟར་ཊིཀ་ལས་བཤད་དོ། །དེ་དག་ཡོད་པ་ཉིད་ན་ཡང་ངོ་ཞེས་པ་ཊི་ཀ་ལས་ཆོས་
གོས་ལའང་རིགས་པ་འདི་ཉིད་རིག་པར་བྱའོ་ཞེས་བཤད་དོ། །བཟང་པོ་འདོད་པས་བརྗེ་
ན་ལྟུང་བ་ན་སྨད་དོ། །འོ་ན་ལུང་རྣམ་འབྱེད་ལས་བརྗེ་བས་ལེན་པ་ལ་ལྟུང་བ་མེད་དོ་ཞེས་
གསུངས་པ་དང་འགལ་ཞེ་ན། དེ་ནི་བཟང་པོ་འདོད་པ་མེད་པར་བརྗེ་བའི་དབང་དུ་བྱས་ཏེ་
གསུངས་པའོ། །སྤྱིར་བཏང་ལ་དགེ་སློང་གང་ཟག་ལ་སྤང་སྟེ། དམིགས་བསལ་ནི་འདི་ནི་
དགེ་འདུན་ལ་སྤང་ངོ་ཞེས་སོ། །
 སྤྱིར་ན་སྤང་ལྟུང་ཕྱིར་བཅོས་པའི་སྤང་བ་ལ་གཉིས་ཏེ། གཏན་སྤངས་དང་རེ་ཞིག་
པའི་སྤང་བའོ། །དང་པོ་ནི་གཉིས་ཏེ། སྐབས་འདིར་གཞན་ནི་ཐམས་ཅད་ཀྱི་ཐམས་ཅད་དུ་
 

སྤང་ཞེས་གསུངས་པ་འདི་དང་། བྱིན་ཕྲོགས་བྱས་ན་དེ་ནི་ཕྱིར་སྦྱིན་པར་བྱ་ཞེས་གསུངས་
པའོ། །དེ་གཉིས་ལས་གཞན་པའི་སྤང་བ་ཐམས་ཅད་རེ་ཞིག་པའི་སྤང་བ་སྟེ་ཞག་གཅིག་
སྤང་བའོ། །བསྐོས་པས་སོ་ཞེས་པ་འདིའི་སྤྱི་དོན་ལ་གཉིས་ལས། དང་པོ་དགོས་པའི་དོན་
ནི་མ་བསྐོས་པའི་ཉེས་པ་ཁེགས་པ་དང་། ལས་ཀྱིས་བསྐོས་པས་བཅས་པའི་ས་མཚམས་
ཟིན་པའོ། །
གཉིས་པ་བསྡུས་པའི་དོན་ལ་བཞི་ལས། དང་པོ་ཡུལ་གང་བསྐོ་བ་ནི་དགེ་སློང་ཆོས་
བཅུ་བཞི་དང་ལྡན་པ་སྟེ། སྐབས་འོག་ཏུ་འཆད་པར་འགྱུར་རོ། །གཉིས་པ་རྟེན་གང་གིས་
བསྐོ་བ་ནི་དགེ་འདུན་མཚན་ཉིད་བཞི་ལྡན་གྱིས་སོ། །གསུམ་པ་ཆོ་ག་གང་གིས་བསྐོ་བ་ནི།
གསོལ་གཉིས་ཀྱི་ལས་ཀྱིས་བསྐོ་བའོ། །བཞི་པ་བསྐོས་པ་དེའི་བྱ་བ་ནི། ཚོགས་པ་ལ་
བརྗོད་པ་ལ་སོགས་པ་སྟེ་གཞུང་ལས་ཤེས་པར་འགྱུར་རོ། །ལྷུང་བཟེད་འབྲེལ་བ་མེད་པ་
ཞེས་པ་ནི་བྱིན་གྱིས་བརླབས་པའི་འབྲེལ་བ་མེད་པ་དང་། གཞན་ལ་སྤང་བའི་འབྲེལ་བ་
མེད་པའོ། །ཊིཀ་ལས་དེ་ནི་བྲན་གནམ་ཁོལ་དུ་བྱུང་བ་དང་འདྲ་སྟེ། གནམ་ཁོལ་དུ་བྱུང་
བས་བྲན་གྱི་ལས་སུ་མི་བསྐོ་བ་དང་། ཡོངས་སུ་བཏང་བར་མི་བྱ་བ་དང༌། བཟའ་བཏུང་ལ་
སོགས་པ་སྦྱིན་དགོས་པ་དེ་བཞིན་དུ་ལྷུང་བཟེད་འདི་ཡང་བྱིན་གྱིས་བརླབ་པར་མི་བྱ།
གཞན་ལ་སྤང་བར་མི་བྱ་ཞིང་། དེ་ལ་ཁ་བསྒྱུར་བ་དང་བསྲེག་པ་དང་བྱི་དོར་ལ་སོགས་པ་
ཡང་བྱ་ཞེས་སོ། །འདོད་ན་བླང་བར་བྱ་སྟེ། རང་གི་ལྷུང་བཟེད་ནི་དགེ་སློང་ལྷུང་བཟེད་
འབྲིམ་པ་པོ་དེ་ལ་གཏད་པར་བྱའོ། །དེས་གཏད་པའི་ལྷུང་བཟེད་དེ་གྲལ་འོག་མ་དེ་ལ་
བྲིམ་པར་བྱའོ། །གྲལ་འོག་མ་དེས་ཀྱང་བརྗེ་བར་འདོད་ན་བརྗེ་བར་བྱ་སྟེ་གྲལ་རྫོགས་ཀྱི་
བར་དུ་དེ་བཞིན་བྱའོ། །
ད་ནི་འཐག་ཏུ་འཇུག་པའི་སྤང་བ་འཆད་དེ། རིན་མེད་པར་ཞེས་སོ། །འདིའི་སྤྱི་དོན་
ལ་བཞི་ལས། གླེང་གཞི་ནི་མཉན་ཡོད་དུ་ཉེ་དགས་ཐ་ག་པ་ལ་རྔན་པ་མེད་པར་ཐགས་
 

འཐག་ཏུ་བཅུག་པ་ལས་སྤང་བའི་ལྟུང་བྱེད་དུ་བཅས་སོ། །དགག་བྱ་ནི་ཐ་ག་པའི་ལོངས་
སྤྱོད་ལ་གནོད་པ་དང་། རང་འདོད་པ་ཆེས་པའོ། །ངོ་ཏི་ནི་བཅས་ལྡན་དགེ་སློང་གིས་ཐ་ག་པ་
ཉེ་དུ་མ་ཡིན་པ་ལ་རྔན་པ་མེད་པར་གོས་འཐག་ཏུ་བཅུག་སྟེ། ཁྲུ་གང་ཡན་ཆད་བཏགས་ཟིན་
ཞིང་རྔན་པ་ལ་ཐོབ་བློ་སྐྱེས་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་ལ་འཐག་ཏུ་འཇུག་
པའི་ཡུལ་དང་། གང་འཐག་ཏུ་འཇུག་པའི་དངོས་པོ་དང་། གང་གིས་འཐག་ཏུ་འཇུག་པའི་
རྟེན་ནོ། །དང་པོ་ནི། ཐག་པ་ཁྱིམ་པ་ཆོས་དྲུག་ལྡན་ནོ། །གཉིས་པ་ནི། གོས་ཀྱི་རྒྱུ་ཡིན་པ་
དང་། རང་ཉིད་དབང་བ་དང་། བྱེད་འཕྲོ་གཞིའི་སེལ་བར་གཏོགས་པ་མ་ཡིན་པ་དང་།
རུང་བ་དང་། ཚད་དང་ལྡན་པ་སྟེ་བཞིའོ། །གསུམ་པ་གང་གིས་འཐག་ཏུ་འཇུག་པའི་རྟེན་ནི།
རྔན་པ་མེད་པ་སྟེ་རིན་མེད་པར་ཞེས་སོ། །ལུང་རྣམ་འབྱེད་ལས། གླ་རྔན་གྱིས་འཐག་ཏུ་
འཇུག་པ་ལ་ལྟུང་བ་མེད་དོ་ཞེས་སོ། །བསམ་པའི་ཡན་ལག་ལ་གཉིས་ལས། འདུ་ཤེས་ནི་
གཞི་ལ་མ་འཁྲུལ་བའོ། །ཀུན་སློང་ནི་ཡིད་བཅུགས་ཁྱད་པར་ཅན་མ་ཡིན་པས་རང་དོན་དུ་
ཐགས་གླ་མེད་པར་འཐག་ཏུ་འཇུག་པར་འདོད་པ་རྒྱུན་མ་ཆད་པའོ། །སྦྱོར་བ་ནི་རང་ངམ་
བསྐོས་པས་འཐག་ཏུ་འཇུག་པའོ། །མཐར་ཐུག་པ་ནི་ཁྲུ་གང་ཡན་ཆད་བཏགས་ཟིན་ཞིང་
ཐགས་གླུ་ལ་ཐོབ་བློ་སྐྱེས་པའོ། །ཡན་ལག་གི་དོན་ནི་རིན་མེད་པར་ཞེས་སོ། །འོ་ན་སོ་སོ་
ཐར་པ་ལས་ཉེ་དུ་མ་ཡིན་པ་ལས་རང་གིས་བླངས་པའི་སྐུད་པ་ཞེས་གསུངས་པ་འདིར་མ་
སྨོས་པ་འགལ་ལོ་ཞེ་ན། དེ་ནི་གླེང་གཞིའི་དབང་གིས་གསུངས་ཀྱི། ལྟུང་བ་འདིའི་ཡན་
ལག་མ་ཡིན་ཏེ། ལུང་རྣམ་འབྱེད་ལས། དགེ་སློང་གིས་ཉེ་དུ་ལ་སྐུད་པ་བླངས་ནས་ཐག་པ་
ཉེ་དུ་མ་ཡིན་པ་ལ་འཐག་ཏུ་བཅུག་ན་སྤང་བའི་ལྟུང་བྱེད་དུ་འགྱུར་ཏེ་ཞེས་གསུངས་པའི་
གནད་ཀྱིས་ཤེས་སོ། །ཊིཀ་ལས་ཀྱང་། འདིར་སྐུད་པ་སློང་བ་ནི་སྤང་བའི་ལྟུང་བྱེད་ཀྱི་རྒྱུར་
འགྱུར་བ་མ་ཡིན་གྱི་ཞེས་སོ། །ཐ་ག་པ་ཉེ་དུ་མ་ཡིན་པ་ལས་གཞན་ཉེ་དུ་ཉིད་དང་བཅས་པ་
 

ལ་ནི་ཉེ་དུ་མ་ཡིན་པས་འཐག་པ་དེ་མ་བྱས་པ་ཉིད་མ་ཡིན་ནོ། །ཊིཀ་ལས། ཉེ་དུ་མ་ཡིན་
པའི་དབང་གིས་སྤང་བའི་ལྟུང་བྱེད་དུ་འགྱུར་རོ། །རིན་བྱིན་པ་དང་མ་བྱིན་པ་གཉིས་ཀ་ལས་
འཐག་ཏུ་བཅུག་ན་ཡང་སྤང་བའི་ལྟུང་བྱེད་དུ་འགྱུར་ཞེས་སོ། །གལ་ཏེ་ཐག་པ་ཉེ་དུ་དང་ཉེ་
དུ་མ་ཡིན་པ་ལ་འཐག་ཏུ་བཅུག་ན། ཉེ་དུ་མ་ཡིན་པས་བཏགས་པ་དེ་ཁྲུ་གང་ཡན་ཆད་
རྫོགས་པར་ཡོད་ན་དངོས་གཞིར་འགྱུར་གྱི། ཉེ་དུ་དང་ཉེ་དུ་མ་ཡིན་པས་ཁྲུ་ཕྱེད་ཕྱེད་
བཏགས་པ་ལ་ནི་ན་སྨད་དོ། །རས་ཡུག་ཁྲུ་བཅུ་པ་ཉེ་དུ་དང་ཉེ་དུ་མ་ཡིན་པས་ཁྲུ་རེ་རེ་སྤེལ་
མར་བཏགས་ན་ནི་ཉེ་དུས་བཏགས་པ་ཐམས་ཅད་ལྟུང་མེད་ཕྱོགས་གཅིག་ཏུ་དང་། ཉེ་དུ་
མ་ཡིན་པས་བཏགས་པ་ཐམས་ཅད་ལྟུང་བ་ཕྱོགས་གཅིག་ཏུ་བསྔོ་བས་ཏེ་འདྲེས་པ་ན་ཆེར་
སྡོམ་མོ་ཞེས་གསུངས་པའི་གནད་ཀྱིས་ཤེས་སོ། །
ད་ནི་འཐག་པ་སྐྱེད་པའི་སྤང་བ་འཆད་དེ། དེའི་ཕྱིར་བཏགས་པར་བྱ་བ་ཞེས་སོ། །
འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་ཉེ་དགས་འཐག་པ་སྐྱེད་པ་ལས་
སྤང་བའི་ལྟུང་བྱེད་དུ་བཅས་སོ། །དགག་བྱ་ནི་སྦྱིན་བདག་དང་ཐག་པའི་ལོངས་སྤྱོད་ལ་
གནོད་པ་དང་། རང་འདོད་པ་ཆེ་བའོ། །ངོ་ཏི་ནི་བཅས་ལྡན་དགེ་སློང་གིས་རང་ལ་བསྔོས་
པའི་གོས་སྦྱིན་བདག་གིས་འཐག་ཏུ་འཇུག་པ་དེ་ཞིང་དཀྱུས་ཆེར་བསྐྱེད་པའམ་ཐགས་
བཟང་དུ་བསྐྱེད་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་གིས་འཐག་ཏུ་འཇུག་
པའི་སྦྱིན་བདག་དང་། གང་གིས་འཐག་པའི་ཐག་པ་དང་། གང་འཐག་པ་བསྐྱེད་པའི་
དངོས་པོའོ། །དང་པོ་ནི། སྦྱིན་བདག་ཁྱིམ་པ་ཆོས་དྲུག་ལྡན་ནོ། །གཉིས་པ་ནི། རྔན་པ་མ་
བྱིན་ན་ལྟུང་བ་བསྐྱེད་པའི་ཆ་ནས་ཐག་པ་ཁྱིམ་པ་ཆོས་དྲུག་ལྡན་ནོ། །གང་འཐག་པ་བསྐྱེད་
པའི་དངོས་པོ་ནི། གོས་ཀྱི་རྒྱུ་ཡིན་པ་དང་། སྦྱིན་བདག་དེ་ཉིད་ཀྱི་ཡིན་པ་དང་། བྱེད་འཕྲོ་
གཞིའི་སེལ་བར་གཏོགས་པ་མ་ཡིན་པ་དང་། རང་ལ་སྦྱིན་བདག་གིས་བསྔོས་པ་ལས་
 

ལྷག་པ་ཡིན་པ་དང་། རུང་བ་དང་ཚད་དང་ལྡན་པ་སྟེ་དྲུག་གོ། ། །
བསམ་པའི་ཡན་ལག་ནི་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་དོན་དུ་འཐག་པ་སྐྱེད་པར་འདོད་པ་རྒྱུན་མ་ཆད་པའོ། །སྦྱོར་བ་ནི་རང་ངམ་
བསྐོས་པས་འཐག་པ་སྐྱེད་པར་ཞུགས་པའོ། །མཐར་ཐུག་ནི་འཐག་པ་བསྐྱེད་པའི་གོས་དེ་
ཐོབ་ཅིང་ཐོབ་བློ་སྐྱེས་པའོ། །ཡན་ལག་གི་དོན་ནི་དེའི་ཕྱིར་ཞེས་སོ། །གལ་ཏེ་འཐག་པ་
སྐྱེད་པས་སྦྱིན་བདག་གི་དོག་པ་ལ་སོགས་པ་བསྔོས་ཚོད་ལས་ལྷག་པ་ཟད་ན་འཐག་པ་
སྐྱེད་པས་སྦྱིན་བདག་ལ་གནོད་པའི་ཆ་ནས་འཐག་པ་སྐྱེད་པའི་སྤང་ལྟུང་དངོས་གཞིར་
འགྱུར་བའོ། །འཐག་པ་བསྐྱེད་པའི་སྟོབས་ཀྱིས་ཐ་ག་པའི་ལས་ཆེར་སྐྱེས་པ་དེའི་རྔན་པ་མ་
བྱིན་ན་ཡང་ངོ་སྟེ་འཐག་པ་སྐྱེད་པའི་སྤང་ལྟུང་དངོས་གཞིར་འགྱུར་བའོ། །འདི་ནི་འཐག་པ་
སྐྱེད་པའི་སྟོབས་ཀྱིས་ཐག་པ་ལས་ཆེར་སྐྱེད་པས་ན། འཐག་པ་སྐྱེད་པས་ཐག་པ་ལ་གནོད་
པའི་ཆ་ནས་འཐག་པ་བསྐྱེད་པའི་སྤང་ལྟུང་དངོས་གཞིར་འགྱུར་བ་སྟེ་དོན་དེ་ལྟར་ཊིཀ་
ལས་བཤད་དོ། །འདིར་རྔན་པ་སྟེར་བར་ཁས་བླངས་པ་མ་བྱིན་ན་ནི་ཊིཀ་ལས་ཁས་བླངས་
པ་མ་བྱིན་ན་ནི་ལེན་པའི་ཁ་ན་མ་ཐོ་བར་ཡང་འགྱུར་བ་ཉིད་དོ་ཞེས་སོ། ། །
ད་ནི་འཕྲོག་པའི་སྤང་བ་འཆད་དེ། དཔྲལ་བར་བྱ་བ་ཞེས་སོ། །འདིའི་སྤྱི་དོན་ལ་
བཞི་ལས། གླེང་གཞི་ནི་མཉན་ཡོད་དུ་དགའ་བོས་ཆོས་གོས་བྱིན་ཕྲོགས་བྱས་པ་ལས་སྤང་
བའི་ལྟུང་བྱེད་དུ་བཅས་སོ། །དགག་བྱ་ནི་རང་རིགས་ཀྱི་ལོངས་སྤྱོད་ལ་གནོད་པ་དང་། མ་
བྱིན་ལེན་པའི་རྒྱུར་འགྲོ་བའོ། །ངོ་ཏི་ནི་བཅས་ལྡན་དགེ་སློང་གིས་གོས་སམ་ལྷུང་བཟེད་དེ་
གཞན་དབང་བ་ལ་རང་ཉིད་དབང་བར་འདུ་ཤེས་འཁྲུལ་བས་རྐུ་སེམས་མེད་པར་ཕྲོགས་
ཏེ་ཐོབ་བློ་སྐྱེས་པ་ལས་གྱུར་པའི་ལྟུང་བ་དངོས་གཞིའོ། ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་ལས་འཕྲོག་པའི་ཡུལ་
དང༌། གང་འཕྲོག་པའི་དངོས་པོའོ། །དང་པོ་ནི། དགེ་སློང་ཆོས་དྲུག་ལྡན་ནོ། །དེ་ཡང་
 

བསྙེན་རྫོགས་ཀྱི་སྡོམ་པ་རྣམ་པར་དག་པ་དང་། མཚན་མཐུན་པ་དང་། ལྟ་བ་མཐུན་པ་
དང་། ཐ་སྙད་གསུམ་དང་ལྡན་པ་དང་། ལུས་ཐ་མལ་དུ་གནས་པ་དང་། བདག་ལས་ཐ་དད་
པའོ། །དང་པོ་ནི། དགེ་སློང་གི་སྡོམ་པ་ཕམ་པས་མ་གོས་པ་དེ། སྤྱིར་བསྟན་པ་ལས། བསྙེན་
པར་རྫོགས་པ་ཅན་མ་ཉམས་པ་ཉིད་ནི་བསླབ་པ་དག་ལ་ཡན་ལག་ཡིན་ནོ་ཞེས་སོ། །སེལ་
བ་ནི་དགེ་སློང་གི་སྡོམ་པ་བླངས་ཀྱང་མ་སྐྱེས་པ་དང་ཕམ་པས་ཉམས་པའི་ཆོས་གོས་ཕྲོགས་
ན་ཉེས་བྱས་ཏེ། འོག་མ་དག་ལ་གཞན་ལ་ན་སྨད་པ་ཉིད་དོ་ཞེས་སོ། །གཉིས་པ་དང་གསུམ་
པ་ནི་ཡུལ་རྟེན་མཚན་མཐུན་པ་དང་ལྟ་བ་མཐུན་པ་སྟེ། སྤྱིར་བསྟན་པ་ལས་མཚན་མཐུན་
པ་དང་། ཁས་བླངས་པ་དག་གིས་ནི་རང་གི་ཕྱོགས་ཉིད་ཀྱི་ཁོངས་སུ་གཏོགས་སོ་ཞེས་སོ། །
སེལ་བ་ནི་མཚན་མི་མཐུན་པ་དགེ་སློང་གིས་དགེ་སློང་མའི་ཆོས་གོས་ཕྲོགས་པ་དང་། ལྟ་
བ་མི་མཐུན་པའི་ཆོས་གོས་ཕྲོགས་ན་ཉེས་བྱས་ཏེ། འོག་མ་དག་ལ་གཞན་ལ་ན་སྨད་པ་ཉིད་
ཅེས་སོ། །བཞི་པ་ནི་སྨྲ་ཤེས་དོན་གོ། །ཤེས་པ་རང་བཞིན་དུ་གནས་པ་སྟེ། སྤྱིར་བསྟན་པ་
ལས། སྨྲ་བ་པོ་ཉིད་ལ་ཡོད་པ་སྟེ་རྣམ་པར་རིག་བྱེད་ལ་ནི་དོན་གོ་བའོ། །རང་བཞིན་ཉམས་
པ་ནི་མ་ཡིན་ནོ་ཞེས་སོ། །སེལ་བ་ནི་འོག་མ་དག་ལ་གཞན་ལ་ན་སྨད་པ་ཉིད་ཅེས་སོ། །ལྔ་
པ་ནི། ཊིཀ་ལས། རེག་པ་ལ་སོགས་པ་ན་ཐ་སྙད་ཀྱི་ཕྱིར་རྣམ་པར་བཞག་ཅེས་གསུངས་
སོ༑ །དྲུག་པ་ནི། དགེ་སློང་ཕ་རོལ་པོ་ཞེས་བརྡེག་པའི་ལྟུང་བྱེད་ལ་གསུངས་པའི་གནད་
ཀྱིས་སྦྱར་རོ། །སེལ་བ་ནི་རང་གི་གོས་རང་གིས་ཕྲོགས་ན་ཉེས་བྱས་སོ། །དགེ་སློང་ཆོས་
དྲུག་ལྡན་ཞེས་འོག་ཏུ་འཆད་པ་རྣམས་སུའང་དེ་བཞིན་དུ་སྦྱར་རོ། །གཉིས་པ་གང་འཕྲོག་
པའི་དངོས་པོ་ནི་བཞི་ལས། གོས་སམ་ལྷུང་བཟེད་ཡིན་པ་སྟེ། གོས་ཉིད་ཡིན་ནའོ་ཞེས་པ་
དང༌། ཊཱིཀ་ལས། འདིར་གོས་ཞེས་སྨོས་པ་ནི་མཚོན་པ་སྟེ། དགེ་སློང་གི་ཡོ་བྱད་གཞན་
ཡང་ཕྲོགས་ན་དངོས་གཞིའི་ཁ་ན་མ་ཐོ་བར་འགྱུར་རོ་ཞེས་གསུངས་པས་ལྷུང་བཟེད་ལ་
ཡང་སྦྱར་རོ། །དགེ་སློང་གཞན་དེ་ཉིད་དབང་བ་ཡིན་པ་སྟེ། དབྲོག་པར་བྱ་བ་རང་གི་ཉིད་
 

མ་ཡིན་ནའོ་ཞེས་སོ། །རུང་བ་དང་ཚད་དང་ལྡན་པ་སྟེ་བཞིའོ། ། །
བསམས་པའི་ཡན་ལག་ལ་གཉིས་ལས། འདུ་ཤེས་ནི་བདག་པོའི་ཆ་མ་གཏོགས་པ་
གཞིའི་ཡན་ལག་དེ་དག་ལ་མ་འཁྲུལ་བའོ། །བདག་པོའི་ཆ་ནས་ནི་དངོས་པོ་དེ་གཞན་གྱི་
ཡིན་པ་ལ་རང་གི་ཡིན་པར་འདུ་ཤེས་འཁྲུལ་བ་ཡན་ལག་ཏུ་དགོས་ཏེ། བསྡུས་པ་ལས་རང་
གི་ཡིན་པར་འདུ་ཤེས་ནས་ཕྱོགས་པའོ། །རྣམ་པ་གཞན་དུ་ན་ཕམ་པར་འགྱུར་རོ་ཞེས་སོ། །
ཀུན་སློང་ནི་རྐུ་སེམས་མེད་པར་གོས་སམ་ལྷུང་བཟེད་འཕྲོག་པར་འདོད་པ་རྒྱུན་མ་ཆད་
པའོ། །ཊིཀ་ལས་ཁ་ན་མ་ཐོ་བ་འདི་ནི་རྐུ་སེམས་མེད་པ་ཡིན་གྱི་རྐུ་སེམས་ཡོད་ན་ནི་མ་
བྱིན་པར་ལེན་པའི་ཁ་ན་མ་ཐོ་བར་ཡང་འགྱུར་རོ་ཞེས་སོ། །སྦྱོར་བ་ནི་རང་ངམ་བསྐོས་
པས་ལུས་སམ་ངག་གིས་འཕྲོག་པར་ཞུགས་པའོ། །མཐར་ཐུག་ནི་ཐོབ་བློ་སྐྱེས་པའོ། །
ལུས་ལས་ཐ་དད་པའི་དངོས་པོར་གྱུར་པ་ལ་མཐར་ཐུག་པ་ནི་མཐའིའོ་ཞེས་གསུངས་པ་ནི་
མཚོན་པ་ཙམ་ཡིན་ཏེ། གཞན་དུ་ན་ཆོས་གོས་གདང་ལ་བཀལ་ཏེ་འདུག་པ་འཕྲོག་ན་
མཐར་ཐུག་གྲུབ་པ་མི་འཐད་པར་འགྱུར་རོ། །ཡན་ལག་གི་དོན་ནི། དཔྲལ་བར་བྱ་བ་དགེ་
སློང་ཞེས་སོ། །དབྲོག་པར་བྱ་བའི་དངོས་པོ་དེ་དགེ་སློང་ལྟུང་བ་འབྱིན་པ་པོ་རང་གི་ཉིད་མ་
ཡིན་གྱི། གང་ལ་འཕྲོག་པའི་ཡུལ་དགེ་སློང་གཞན་དེ་དབང་བ་ཉིད་ཡིན་ནའོ། །དེ་ལྟར་
དབྲོག་པར་བྱ་བའི་གོས་དེ་རང་གིས་བལྟོས་པ་མེད་པའི་སེམས་ཀྱིས་བྱིན་པ་ཡིན་ཡང་
རུང་། གཞན་གྱིས་བྱིན་པ་ཡིན་ཡང་རུང་། དེ་ཕྲོགས་ན་ལྟུང་བ་འདིར་འགྱུར་རོ། །
གཞིའི་ཡན་ལག་ཡིན་པར་འདུ་ཤེས། །རྣམ་པ་གཞན་དུ་རྒྱག་པར་འདོད་པ་རྒྱུན་ནི་མ་
འོ་ན་སོ་སོར་ཐར་པ་ལས། དགེ་སློང་གིས་དགེ་སློང་ལ་གོས་བྱིན་ནས་དེའི་འོག་ཏུ་
སླར་ཕྲོགས་ན་ཞེས་གསུངས་སོ་ཞེ་ན། ཊཱིཀ་ལས། གླེང་གཞིའི་དབང་གིས་དེ་སྐད་གསུངས་
པ་ཡིན་ཏེ། འདི་ལྟར་རང་གིས་བྱིན་པ་ཕྲོགས་ན་ཉེས་པར་འགྱུར་བ་ལས་ན། གཞན་གྱིས་
བྱིན་པ་ཕྲོགས་ན་ཆེས་ཉེས་པར་འགྱུར་བར་ཤེས་པར་བྱའོ་ཞེས་བཤད་དོ། །དེ་གོས་ཉིད་
ཡིན་ནའོ་ཞེས་པའི་ཊིཀ་ལས། འདིར་གོས་ཞེས་སྨོས་པ་ནི་མཚོན་པ་སྟེ། དགེ་སྦྱོང་གི་ཡོ་
 

བྱད་གཞན་ཡང་ཕྲོགས་ན་དངོས་གཞིའི་ཁ་ན་མ་ཐོ་བར་འགྱུར་རོ་ཞེས་པ་ནི་ལྷུང་བཟེད་
ཕྲོགས་ནའོ། །དེ་ནི་ཕྱིར་སྦྱིན་པར་བྱ་བ་ཉིད་དོ་ཞེས་པ་འདི་ལ་བམ་པོ་ལྔ་བཅུ་པ་ལས་ཕྱིར་
སྦྱིན་པ་འདི་ནི་སྤང་ཞིང་བྲལ་བར་བྱ་བའི་ཆོ་ག་ཡིན་ལ། དེའི་འོག་ཏུ་ཞག་གཅིག་ལ་སོགས་
པ་ལོན་ན་ལྟུང་བ་དེ་ཕྱིར་བཅོས་པར་བྱའོ་ཞེས་སོ། །འདི་ལ་རང་གི་དོན་ཉིད་ནི་ཡན་ལག་
མ་ཡིན་ནོ། །ལུང་ཞུ་བ་ལས་གཞན་གྱི་ཕྱིར་ཕྲོགས་པ་ཐམས་ཅད་ཉེས་བྱས་སུ་འགྱུར་རོ་
ཞེས་གསུངས་པ་དང་འགལ་ཞེ་ན། སྐབས་འདིར་སྦྱོར་བའི་གནས་སྐབས་ཐམས་ཅད་དུ་
ཉེས་བྱས་སུ་འགྱུར་བ་ལ་དགོངས་སོ་ཞེས་རིགས་ཏེ། ལུང་རྣམ་འབྱེད་ལས། གཞན་གྱི་
དོན་དུ་ཕྲོགས་ན་ཡང་སྤང་ལྟུང་བསྐྱེད་པར་གསུངས་པ་དང༌། མདོ་རྩ་འགྲེལ་ལས་གསུངས་
པ་ནི་གཙོ་བོར་བཟུང་ངོ༌། །ཊིཀ་ལས་འཕྲོག་པ་ནི་རྣམ་པ་གསུམ་སྟེ། རང་གི་ཉིད་སེལ་བར་
གྱུར་པ་དང་། བློ་གྲོས་ངན་པས་བྱས་པ་དང་། རིགས་པའི་དོན་གྱིས་དབང་དུ་བྱས་པའོ་
ཞེས་གསུངས་པ་ལས་དང་པོ་ནི་བདག་པོ་རང་གི་ཉིད་ལས་གཏན་དུ་སེལ་བར་འདོད་པ་སྟེ།
གཏན་དུ་དབྲལ་བར་འདོད་པར་གྱུར་པའི་བསམ་པས་འཕྲོག་པ་ནི་འཕྲོག་པའི་སྤང་ལྟུང་
གི་སྐབས་འདིར་ཡན་ལག་ཏུ་བསྡུས་པ་ཡིན་ཏེ། རེ་ཞིག་ཕྱོགས་ལ་ཕྱིར་སྦྱིན་པར་བྱའོ་སྙམ་
པས་ནི་མ་ཡིན་ནོ། །གཉིས་པ་བློ་གྲོས་ངན་པས་བྱས་པ་ནི། བདག་པོ་རང་གི་ཉིད་ལས་
གཏན་དུ་སེལ་བར་འདོད་པའི་བསམ་པ་མེད་པ་སྟེ། རེ་ཞིག་ཕྱོགས་པ་ཕྱིར་སྦྱིན་ནོ་སྙམ་དུ་
སེམས་པའི་ཕྱིར་རོ། །གསུམ་པ་ནི། གནོད་པ་དང་ཞེས་པ་ནས་སོ། །འདི་ཡང་བདག་པོ་
རང་གི་ཉིད་ལས་གཏན་དུ་སེལ་བར་འདོད་པའི་བསམ་པ་མེད་པ་སྟེ་སྔ་མ་བཞིན་ནོ། །
ད་ནི་དགོན་པ་པའི་འབྲལ་བ་འཆད་དེ། དགོན་པ་བའི་ཞེས་སོ། །འདིར་སྐབས་སྒྲུབ་
པ་དང་། དངོས་ཀྱི་དོན་གཉིས་ལས། དང་པོ་ནི། གལ་ཏེ་སོ་སོར་ཐར་པ་དང་ལུང་རྣམ་འབྱེད་
ལས་བརྟད་པ་ལས་བྱུང་བའི་སྤང་ལྟུང་གི་འོག་ཏུ་དགོན་པ་པའི་འབྲལ་བ་འདི་གསུངས་པ་
ལ༑ འཕྲོག་པའི་སྤང་བའི་འོག་འདིར་བསྟན་པའི་རྒྱུ་མཚན་གང་ཞེ་ན། རྒྱ་ཆེ་འགྲེལ་ལས་
 

ལུང་ཞུ་བ་ཁུངས་སུ་དྲངས་ནས་འདི་སྐད་བཤད་དོ། །ཞུ་བ་ལས། འཕྲོགས་པའི་སྤང་བའི་
འོག་ཏུ་ཞག་བདུན་ནས་འབྲལ་བའི་སྤང་བ་འབྱུང་བས། ཞུ་བའི་གཞུང་ཁས་བླངས་ཏེ་ཞེས་
བཤད་དོ། །འོ་ན་སྐབས་འདིར་གོ་རིམ་ལུང་རྣམ་འབྱེད་དང་མ་བསྟུན་པར་ལུང་ཞུ་བ་དང་
མཐུན་པར་བཀོད་པའི་དགོས་པ་ནི་གང་ཞེ་ན། དབྱར་དང་འབྲེལ་བའི་ལྟུང་བ་གཉིས་ལྡན་
གཅིག་ཏུ་བསྟན་ན་རྟོགས་པར་སླ་བའི་ཕྱིར་རོ། །འོ་ན་དེང་སང་ལུང་ཞུ་བ་ལས་ལུང་རྣམ་
འབྱེད་དང་གོ་རིམ་མཐུན་པར་བྱུང་བ་དང་འགལ་སྙམ་ན། སྐབས་འདིར་འགའ་ཞིག་གིས་
ལུང་རྣམ་འབྱེད་ཀྱི་གོ་རིམ་དང་མཐུན་པར་ལུང་ཞུ་བའི་གོ་རིམ་བསྒྱུར་བར་གསལ་ཏེ།
གཞན་དུ་ན་རྒྱ་ཆེ་འགྲེལ་ལས། ལུང་རྣམ་འབྱེད་དང་ལུང་ཞུ་བ་གཉིས་གོ་རིམ་མི་མཐུན་
པར་གསུངས་པ་དང་འགལ་ལོ། །
དངོས་ཀྱི་དོན་ལ་གསུམ་ལས། དང་པོ་གནང་བའི་བསླབ་བྱ་ནི། དགོན་པ་པའི་ཆོས་
གོས་གསུམ་ལས་གང་ཡང་རུང་བ་གཅིག་ཅེས་པ་ལུང་རྣམ་འབྱེད་ལས་ཆོས་གོས་གསུམ་
ལས་ཆོས་གོས་གང་ཡང་རུང་བ་ཞེས་བྱ་བ་ནི། སྣམ་སྦྱར་དང་བླ་གོས་དང་མཐང་གོས་ལས་
གང་འདོད་པ་ཁྱིམ་གཞན་དུ་གཞག་པར་བྱའོ་ཞེས་གསུངས་པས། སྣམ་སྦྱར་གྲོང་དུ་བཞག་
ཏུ་གནང་བར་མ་ཟད་ཀྱི། སྣམ་སྦྱར་དགོན་པར་བཞག་སྟེ་བླ་གོས་སམ་མཐང་གོས་གྲོང་དུ་
བཞག་པར་འདོད་ན་ཡང་གང་ཡང་རུང་བ་གཅིག་བཞག་ཏུ་གནང་ངོ་། །འོ་ན་སྟོད་གཡོགས་
དང་སྨད་གཡོགས་མེད་ན་ནི་རབ་ཏུ་བྱུང་བའི་རྟགས་ཉམས་པར་འགྱུར་རོ་སྙམ་ན། བླ་
གོས་གྲོང་དུ་བཞག་ན་སྟོད་གཡོགས་ནི་སྐྱ་བཟེད་དང་རྡུལ་གཟན་དང་། རྡུལ་གཟན་གྱི་
གཟན་ནམ་དབྱར་ཡིན་ན་རས་ཆེན་དང་སྟོད་གཡོགས་བསྟེན་ཅིང་མཐང་གོས་གྲོང་དུ་
གཞག་ན་ཡང་སྨད་གཡོགས་ནི་ཤམ་ཐབས་སམ་ཤམ་ཐབས་ཀྱི་གཟན་བསྟེན་པའོ། །
འཇིགས་པ་དང་བཅས་པ་ཉིད་ཡིན་ན་གྲོང་ཡང་རང་གི་གནས་དང་འདྲ་སྟེ། ཆོས་གོས་གཅིག་
གྲོང་དུ་གཞག་ཅིང་དགེ་སློང་དགོན་པར་གནས་ན་ཊཱིཀ་ལས་ཞག་དྲུག་ཚུན་ཆད་དུ་འབྲལ་
 

བའི་ཉེས་པར་མི་འགྱུར་རོ་ཞེས་གསུངས་སོ། །ཞག་དྲུག་ནི་མཚོན་པ་སྟེ། འགྲེལ་ཆུང་ལས།
རྟག་ཏུ་འཇིགས་སུ་རུང་བའི་རྐྱེན་ཡོད་ན་ཚུལ་ནས་བྱུང་བྱུང་གི་བར་དུ་བྲལ་ཡང་ཉེས་མེད་
ཅེས་བཤད་དོ། །དེར་ཡང་མ་ཟད་ཇི་སྲིད་འཚོའི་བར་དུ་ཡང་འབྲལ་བའི་ཉེས་པ་མེད་དོ་
ཞེས་བླ་མ་རྣམས་གསུངས་སོ། །གལ་ཏེ་འདི་སྐད་དུ་སོ་སོར་ཐར་པ་ལས་དབྱར་ཕྱི་མར་
གྱུར་ལ་དགེ་སློང་དགོན་པ་བས་འདོད་ན་ཆོས་གོས་གསུམ་ལས་ཆོས་གོས་གང་ཡང་རུང་བ་
ཁྱིམ་གཞན་དུ་བཞག་པར་བྱའོ་གསུངས་པ་ལ། འདིར་དབྱར་གྱིས་ཁྱད་པར་དུ་མ་བྱས་པ་
འགལ་ཞེ་ན། རང་འགྲེལ་དང་ཊིཀ་ལས་འདི་ལྟར་གསུངས་ཏེ། དབྱར་ཕྱི་མ་ཞེས་གསུངས་
པ་ནི། གླེང་གཞིའི་དབང་གིས་ཏེ། ལུང་རྣམ་འབྱེད་ལྟུང་བ་བསྟན་པ་ལས། དགེ་སློང་
དགོན་པ་པས་ཆོས་གོས་གསུམ་ལས་ཆོས་གོས་གང་ཡང་རུང་བ་དང་མཚམས་ཀྱི་ཕྱི་རོལ་ཏུ་
བྲལ་ན་ཐམས་ཅད་དུ་སྤང་བའི་ལྟུང་བྱེད་དུ་འགྱུར་རོ་ཞེས་དབྱར་ཕྱི་མ་ལ་མ་བསྟན་པར་
སྤྱིར་གསུངས་པ་ཡིན་ནོ། །གྲོང་གཞན་ན་འདུག་པ་དེ་ལས་ཞག་དྲུག་ཚུན་ཆད་དུ་འབྲལ་
བར་བྱའོ་ཞེས་ཉེས་པ་མེད་པར་གསུངས་པའི་དམིགས་བསལ་ནི་ལུང་ཞུ་བ་ལས་ཞག་དྲུག་
མ་འདས་པར་འདུ་ཤེས་ཏེ་བྲལ་ན་ནི་ཅིར་འགྱུར་ཉེས་བྱས་སུ་འགྱུར་རོ་ཞེས་གསུངས་སོ། །
ལྟུང་བ་རྣམ་གཞག་ནི། ལྷག་པ་ལ་ནི་ཞེས་སོ། །
འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་དྲུག་སྡེས་ཆོས་གོས་གྲོང་དུ་
བཞག་པ་དེ་ལས་ཞག་བདུན་དུ་འབྲལ་བར་བྱེད་པ་ལས་སྤང་བའི་ལྟུང་བྱེད་དུ་བཅས་སོ། །
དགག་བྱ་ནི་དགེ་སློང་གི་ཆ་ལུགས་ཁྱད་པར་ཅན་ཉམས་པ་དང་། ཡོ་བྱད་ཀྱི་ཁྱད་པར་ཆུད་
ཟོས་པར་འགྱུར་བའོ། །ངོ་ཏི་ནི་བཅས་ལྡན་དགེ་སློང་དགོན་པ་པས་འཇིགས་པའི་དབང་
གིས་ཆོས་གོས་གསུམ་ལས་གང་ཡང་རུང་བ་ཞིག་སྤྱོད་ཡུལ་གྱི་གྲོང་དུ་བཞག་སྟེ་བྱ་བ་ཆོས་
ལྡན་གྱི་ཆེད་དུ་དགོན་པ་དང་ཆོས་གོས་དེའི་གནས་ཉེ་འཁོར་དང་བཅས་པ་ལས་ཕྱི་རོལ་དུ་
གནས་དེར་བར་ཆད་ཀྱི་དབང་མ་གཏོགས་པ་ཞག་དྲུག་འདས་པ་ལས་གྱུར་པའི་ལྟུང་བ་
 

དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་དང་འབྲལ་བའི་དངོས་
པོ་དང་། གང་དུ་འབྲལ་བའི་ཡུལ་དང་། གང་གིས་འབྲལ་བའི་རྟེན་ནོ། །དང་པོ་ལ་ལྔ་ལས།
ཆོས་གོས་གསུམ་ལས་གང་ཡང་རུང་བ་གཅིག་ཡིན་པ་དང་། འཇིགས་པའི་དབང་གིས་
ཆོས་གོས་གྲོང་དུ་བཞག་པ་ཡིན་པ་སྟེ། ཆོས་གོས་གཅིག་ལ་ནི་ཞེས་པ་དང་། འཇིགས་པ་
དང་བཅས་པ་ཉིད་ཡིན་ན་གྲོང་ཡང་ཞེས་བཤད་ཅིང་། གྲོང་གཞན་ན་འདུག་པ་དེ་ལས་
ཞེས་སོ། །རང་གི་འཚོ་བའི་ཡོ་བྱད་ཀྱི་བྱིན་རླབས་ཡོངས་རྫོགས་དང་ལྡན་པ་དང་། རུང་བ་
དང་ཚད་དང་ལྡན་པ་གསུམ་ནི་སྔར་བཤད་པ་བཞིན་ནོ། །གཉིས་པ་ནི་དགོན་པ་དང་ཆོས་
གོས་དེའི་གནས་ཉེ་འཁོར་དང་བཅས་པ་ལས་གཞན་ཡིན་པ་སྟེ། ཞུ་འགྲེལ་ལས་དགོན་པ་
པའི་གནས་དང་ཆོས་གོས་ཀྱི་གནས་དེའི་ཉེ་སྤྱོད་འདོམ་པ་གང་ལ་སོགས་པ་གང་ཡིན་པ་
དེའི་ཕྱི་རོལ་དུ་གྱུར་པ་དེར་རོ་ཞེས་བཤད་དོ། །ལུང་རྣམ་འབྱེད་ལས་ཆོས་གོས་ཀྱི་གནས་
དེར་ཉལ་བར་མི་བྱའོ་ཞེས་བཀག་པས་དེར་ཉལ་ན་བསླབ་བྱའི་ཉེས་བྱས་སུ་འགྱུར་ཡང་
འབྲལ་བའི་ལྟུང་བ་ནི་མི་འགྱུར་རོ། །གསུམ་པ་ལ་བཞི་ལས་དགོན་པ་པའི་ཡི་དམ་དང་ལྡན་
པ་དང་། བར་ཆད་ཀྱི་རྐྱེན་དང་མི་ལྡན་པ་སྟེ། དགོན་པ་པའི་ཞེས་པ་དང་། བར་ཆད་ཀྱི་
དབང་གིས་ཞེས་པས་སོ། །སྲ་བརྐྱང་མ་བཏིང་བ་དང༌། སྣམ་སྦྱར་གྱི་ཆ་ནས་མི་འབྲལ་བའི་
གནང་བ་མ་ཐོབ་པ་སྟེ། དེ་གཉིས་ནི་ཞག་གཅིག་གི་འབྲལ་བའི་སྐབས་སུ་སྔར་བཤད་པ་
བཞིན་ནོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། ། ཀུན་
སློང་ནི་དགོན་པ་པའི་གནས་དང་ཆོས་གོས་ཀྱི་གནས་ལས་མཚམས་ཐ་དད་དུ་གནས་པར་
འདོད་པ་རྒྱུན་མ་ཆད་པའོ། །སྦྱོར་བ་ནི་གནས་དེ་གཉིས་ལས་མཚམས་ཐ་དད་དུ་འབྲལ་
བར་བྱེད་པའོ། །མཐར་ཐུག་ནི་ཞག་དྲུག་གི་མཚན་མོ་མཐའི་སྐད་ཅིག་མའོ། །དེའི་སྐད་
 

ཅིག་གཉིས་པ་ལ་ལྟུང་བ་དངོས་གཞི་སྟེ། ཊཱིཀ་ལས། ཞག་བདུན་པའི་སྐྱ་རེངས་ཤར་ན་ནི་
འབྲལ་བའི་ལྟུང་བ་འབྱུང་ངོ་ཞེས་སོ། །ཡན་ལག་གི་དོན་ནི་ལྷག་པ་ལ་ནི་བག་ཡངས་མེད་
དོ་ཞེས་སོ། །ལྟུང་བ་མེད་པ་ནི། བར་ཆད་ཀྱི་དབང་གིས་མ་འོངས་པ་ལ་ཉེས་པ་མེད་དོ་ཞེས་
སོ༑ ༑སྐབས་འདིར་ཁ་ཅིག་ན་རེ་ཞག་དྲུག་ན་ལྡོག་པར་བྱའོ་སྙམ་དུ་བརྣག་པ་བྱས་ཏེ་སོང་
ན་ཉེས་པ་མེད་པ་ཡིན་གྱི། ཞག་དྲུག་གི་སྔ་རོལ་ཏུ་ལྡོག་པ་བརྣག་པར་བྱས་ཏེ་སོང་ན།
བརྣག་པ་གཏན་ནས་མ་བྱས་པས་སོང་ན་བར་ཆད་སོང་ཡང་ཞག་དྲུག་འདས་ན་ཉེས་པར་
འགྱུར་རོ་ཞེས་ཟེར་བ་དགག་པ་ནི་བསླབ་པའི་གཞི་འདིར་ཞག་དྲུག་ཏུ་འགྲོ་བ་བར་ཆད་ཀྱི་
དབང་གིས་ཞག་དྲུག་ལས་ཧ་ཅང་ཐལ་བ་ཉིད་ལ་ནི། ཞག་དྲུག་ན་ལྡོག་པའི་བརྣག་པ་ནི་
ཉེས་པ་མེད་པའི་ཡན་ལག་མ་ཡིན་ལ། ཞག་གཅིག་གི་སྔ་ན་ལྡོག་པར་བརྣག་པ་ལྟ་བུ་ཞག་
གཅིག་གི་སྔ་རོལ་ཏུ་ལྡོག་པར་བརྣག་པ་ནི་ཉེས་པར་འགྱུར་བའི་ཡན་ལག་མ་ཡིན་ཏེ།
བརྣག་པར་བྱས་རུང་མ་བྱས་རུང་བར་ཆད་ཀྱི་དབང་གིས་མ་འོངས་པ་ལ་ཉེས་པ་མེད་པ་
ཡིན་ནོ། །
ད་ནི་དབྱར་གྱི་རས་ཆེན་གྱི་སྤང་བ་འཆད་དེ། བཙལ་བ་དང་འཆང་དུ་གནང་བའི་
དུས་ནི་བདག་ཉིད་གནས་པར་ཞེས་པ་ནས་ཏེ། བདག་ཉིད་ཀྱི་དབྱར་གྱི་འོག་གི་ཟླ་བ་ཕྱེད་
ཀྱི་མཐའི་བར་དུ་བཅང་བར་བྱའོ། །འདིའི་དམིགས་བསལ་ནི་ལུང་ཞུ་བ་ནས་ཚུལ་ནས་
བྱུང་བ་ལས་ཟླ་བ་ཕྱེད་མ་འོངས་པ་ལ་འོངས་པར་འདུ་ཤེས་ཏེ་དབྱར་གྱི་རས་ཆེན་བཅངས་
ན་ཉེས་བྱས་སུ་འགྱུར་རོ་ཞེས་གསུངས་སོ། །འཚོལ་བ་དང་འཆང་བ་བཞག་པའི་དུས་ནི་
སྔོན་དང་ཕྱི་མ་ཞེས་པ་ནས་སོ། །
འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་དབྱར་གྱི་གོས་རས་ཆེན་ཧ་
ཅང་མྱུར་བར་འཚོལ་བ་དང་། ཧ་ཅང་ཡུན་རིང་དུ་བཅང་བ་ལས་སྤང་བའི་ལྟུང་བྱེད་དུ་
བཅས་སོ། །དགག་བྱ་ནི་བཙལ་སྔས་ཀྱི་དགག་བྱ་འདོད་པ་ཆེ་བ་དང༌། སྦྱིན་བདག་གི་
 

ལོངས་སྤྱོད་ལ་གནོད་པ་ཡིན་ལ། བཞག་འཕྱིས་ཀྱི་དགག་བྱ་ནི་འདོད་པ་ཆེ་བ་དང་རང་གི་
ཡོ་བྱད་ཆུད་ཟོས་པ་སྟེ། རེས་ཆེན་སྦེད་པ་པོ་ལ་གཏད་ན་ལྟུང་བ་མེད་པར་གསུངས་པས་
ཤེས་སོ། །བཙལ་སྔས་པའི་ལྟུང་བའི་ངོ་ཏི་ནི་བཅས་ལྡན་དགེ་སློང་གིས་དབྱར་གྱི་རས་ཆེན་
བཙལ་བའི་དུས་ཀྱི་སྔ་རོལ་དུ་བླངས་ཏེ། ཐོབ་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་ལ་བསླང་བའི་ཡུལ་
དང་། གང་བསླང་བའི་དངོས་པོ་དང་། གང་གི་ཚེ་བསླང་བའི་དུས་སོ། །དང་པོ་ནི། ཐ་སྙད་
ལྔ་དང་ལྡན་པ་དང་། ལུས་ཐ་མལ་དུ་གནས་པ་དང་། མ་བསླངས་པའི་སྔ་རོལ་ནས་ཅི་བདེར་
སྟོབས་པ་མ་ཡིན་པ་དང་གསུམ་སྟེ། མ་བསླངས་པར་ཕུལ་ན་དེ་བླངས་པ་ལ་ནི་ལྟུང་བ་མེད་
དོ༑ ༑
གཉིས་པ་གང་བླང་བའི་དངོས་པོ་ལ་དྲུག་ལས། དབྱར་གྱི་རས་ཆེན་ཡིན་པ་སྟེ།
རས་ཆེན་གྱི་སྤང་བ་ཞེས་སོ། །རླུང་རྙིང་མ་ཡིན་པ་སྟེ། རླུང་རྙིང་ལ་ན་སྨད་པ་ཉིད་དོ་ཞེས་
སོ༑ ༑ཆར་ཆུ་བསྐྱབ་པའི་བྱ་བ་བྱེད་ནུས་པ་ཡིན་པ་སྟེ། ཞུ་བ་ལས། སེང་རས་ཀྱི་རས་ཆེན་
ཤིན་ཏུ་མྱུར་བ་བཙལ་ཏམཤིན་ཏུ་རིང་བར་བཙལ་ན་ཅིར་འགྱུར། ཉེས་བྱས་སོ་ཞེས་སོ། །
ཆར་ཆུ་བསྐྱབ་པའི་བྱ་བ་བྱེད་མི་ནུས་པའི་རས་ཆེན་སློང་བ་འབྱུང་རིང་བས་དགག་བྱ་གནས་
སྐབས་ཀྱི་སྒོ་ནས་མ་རྫོགས་པའི་ཕྱིར་རོ། །སྦྱིན་བདག་དེ་ཉིད་ཀྱི་ཡིན་པ་དང་། རུང་བ་དང་
ཚད་དང་ལྡན་པ་སྟེ་དྲུག་གོ། །གསུམ་པ་གང་གི་ཚེ་སློང་བའི་དུས་ནི། དབྱར་གནས་ཁས་
ལེན་རན་པའི་དུས་ལས་ཟླ་བ་གཅིག་པས་སྔ་བ་ཡིན་པ་སྟེ། སྔོན་དང་ཞེས་པ་ནས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་སློང་ནི་
རང་དོན་དུ་རས་ཆེན་སློང་བའི་ཚིག་སྨྲ་ཞིང་གོ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་
ངག་མཚན་ཉིད་ལྔ་ལྡན་གྱིས་རས་ཆེན་སློང་བར་ཞུགས་པའོ། །མཐར་ཐུག་ནི་རས་ཆེན་
ཐོབ་ཅིང་ཐོབ་བློ་སྐྱེས་པའོ། །རས་ཆེན་བཞག་འཕྱིས་པའི་ལྟུང་བའི་ངོ་ཏི་ནི་བཅས་ལྡན་
 

དགེ་སློང་གིས་དབྱར་ཟླ་གསུམ་པའི་དགག་དབྱེའི་དུས་ལས་ཟླ་བ་ཕྱེད་འདས་པར་དབྱར་
གྱི་རས་ཆེན་འཆང་བ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ལས། དང་པོ་གང་འཆང་བའི་
དངོས་པོ་ནི་རས་ཆེན་ཆོས་དྲུག་ལྡན་སྔར་དང་འདྲ་བ་ལ། སྦྱིན་བདག་དེ་ཉིད་ཀྱི་ཡིན་པ་
སྦྱར་ཏེ་དགེ་སློང་རང་གི་ཡིན་ཞེས་ཁྱད་པར་རོ། །གཉིས་པ་གང་གི་ཚེ་འཆང་བའི་དུས་ནི།
དབྱར་ཟླ་བ་གསུམ་རྫོགས་ནས་ཟླ་བ་ཕྱེད་འདས་པ་སྟེ། ཕྱི་མ་ཞེས་པ་ནས་སོ། །བསམ་
པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་སློང་ནི་རང་དོན་
དུ་རས་ཆེན་འཆང་བར་འདོད་པ་རྒྱུན་མ་ཆད་པའོ། །སྦྱོར་བ་ནི་རས་ཆེན་འཆང་བར་བྱེད་
པའོ། །མཐར་ཐུག་ནི་ཟླ་བ་ཕྱེད་ཀྱི་མཚན་མོའི་མཐའི་སྐད་ཅིག་མའོ། །ཡན་ལག་གི་དོན་
ནི་སྔ་མ་དང་ཕྱི་མ་ཞེས་སོ། །རླུང་རྙིང་ནི་ཟླ་བ་བཞི་ལོངས་སྤྱོད་པ་ཡན་ཆད་དེ། དུས་ཚིགས་
སུ་བཅད་པའི་ཕྱག་དུ་ཁྲོད་ཀྱི་ཚེ་ན་ཟླ་བ་བཞིར་ལོངས་སྤྱོད་པར་གསུངས་པའི་གནད་ཀྱིས་
སོ༑ ༑འོ་ན་རིས་ཆེན་བཞག་འཕྱིས་ཀྱི་སྤང་ལྟུང་བསྐྱེད་པ་མི་སྲིད་པར་ཐལ་ལོ་ཞེ་ན། སྔར་
ནས་བཙལ་ཡང་ཕྱིས་ཐོབ་སྟེ་བཞག་འཕྱིས་པ་སྲིད་ཅིང་སྔར་ཐོབ་ཀྱང་ལོངས་མི་སྤྱོད་པར་
བཞག་འཕྱིས་པར་སྲིད་པས་སྐྱོན་མེད་དོ། ། །
ད་ནི་བརྟད་པ་ལས་བྱུང་བའི་སྤང་བ་འཆད་དེ། དབྱར་གྱི་རྙེད་པ་ནི་ཞེས་སོ། །འདི་
ལ་གསུམ་སྟེ། དབྱར་གྱི་རྙེད་པ་བདག་གིར་བྱ་སྔས་པ་དང༌། བགོ་སྔས་པ་དང་། གཞག་
འཕྱིས་པའོ། །དང་པོ་གཉིས་ཀྱི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་དྲུག་སྡེས་
དབྱར་གྱི་རྙེད་པ་དབྱར་གྱི་ནང་ལོགས་སུ་བདག་གིར་བྱས་པ་དང་། སོ་སོར་བགོས་པ་ལས་
སྤང་བའི་ལྟུང་བྱེད་དུ་བཅས་སོ། །དགག་བྱ་ནི་དབྱར་འདྲལ་བའི་རྒྱུར་འགྱུར་བའོ། །ངོ་ཏི་
ནི་བཅས་ལྡན་དགེ་སློང་གིས་དབྱར་གྱི་རྒྱུ་ལས་བྱུང་བ་ཟས་ལས་གཞན་པའི་རྙེད་པ་དབྱར་
གྱི་ནང་ལོགས་སུ་སྦྱིན་བདག་ལས་དགེ་འདུན་གྱིས་ལེན་ཅིང་སྤྱིའི་ཚོམས་སུ་བདག་གིར་
 

བྱས་པ་ལས་གྱུར་པའི་ལྟུང་བ་དངོས་གཞི་དང་། རྙེད་པ་དེ་སོ་སོར་བགོས་པ་ལས་གྱུར་པའི་
ལྟུང་བ་དངོས་གཞིའོ། །
འདིར་ཡན་ལག་བརྩི་བ་ལ་གཉིས་ལས། བདག་གིར་བྱ་སྔས་པའི་ཡན་ལག་བརྩིས་
དང་། བགོ་སྔས་པའི་ཡན་ལག་བརྩིས་སོ། །
དང་པོ་ལ་བཞི་ལས། གཞིའི་ཡན་ལག་ལ་གསུམ་སྟེ། གང་ལས་བདག་གིར་བྱ་བའི་
སྦྱིན་བདག་དང་། གང་བདག་གིར་བྱ་བའི་དངོས་པོ་དང་། གང་གི་ཚེ་བདག་གིར་བྱ་བའི་
དུས་སོ། །དང་པོ་ནི་ཁྱིམ་པ་ཡིན་པ་དང་། ཐ་སྙད་ལྔ་དང་ལྡན་པ་དང་། ལུས་ཐ་མལ་དུ་
གནས་པའོ། །
གཉིས་པ་ནི་ལྔ་ལས། དབྱར་གྱི་རྒྱུ་ལས་བྱུང་བའི་རྙེད་པ་ཡིན་པ་སྟེ། དབྱར་གྱི་རྙེད་
པ་ནི་བྱེད་པ་པོ་ཉིད་དོ་ཞེས་སོ། །ཟས་ཀྱི་རྙེད་པ་ལས་གཞན་ཡིན་པ་སྟེ། དབྱར་གྱི་ནང་
ལོགས་སུ་ཡང་ཟས་ཀྱི་རྙེད་པ་ནི་འཕྲལ་དུ་ལོངས་སྤྱད་པར་བྱ་བ་ཡིན་པའི་ཕྱིར་རོ། །བརྟད་
པའི་རྙེད་པ་མ་ཡིན་པ་སྟེ། བརྟད་པའི་དབང་གིས་ཞེས་སོ། །རུང་བ་དང་ཚད་དང་ལྡན་པ་
སྟེ་ལྔའོ། །གསུམ་པ་གང་གི་ཚེ་བདག་གིར་བྱ་བའི་དུས་ནི། དབྱར་གནས་པར་ཁས་བླངས་
ནས་དབྱུང་བ་མ་བྱས་པའི་དུས་ཡིན་པ་སྟེ། དབྱར་གྱི་ནང་ལོགས་སུ་བདག་གིར་བྱེད་ནའོ། །
ཞེས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། ། ཀུན་
སློང་ནི་རང་དོན་དུ་བདག་གིར་བྱེད་པར་འདོད་པ་རྒྱུན་མ་ཆད་པའོ། །སྦྱོར་བ་ནི་བདག་གིར་
བྱེད་པར་ཞུགས་པའོ། །མཐར་ཐུག་ནི་བདག་གིར་བྱས་པ་རྫོགས་པའོ། །གཉིས་པ་བགོ་
སྔས་པའི་ཡན་ལག་ལ། གཞན་རྣམས་བདག་གིར་བྱ་སྔས་པ་དང་འདྲ་བ་ལ། འདིར་སོ་
སོར་བགོས་པ་ཞེས་ཁྱད་པར་དུ་བྱ་ཞིང་། བརྟད་པའི་རྙེད་པ་མ་ཡིན་པ་ནི་འདིར་ཡན་ལག་
ཏུ་མི་བགྲང་སྟེ། བརྟད་པའི་རྙེད་པ་ཡིན་ཡང་རུང་མ་ཡིན་ཡང་རུང་སྟེ། དངོས་གཞི་བསྐྱེད་

པར་རུང་བའོ། །ཡན་ལག་གི་དོན་ནི་དབྱར་གྱི་རྙེད་པ་ནི་ཞེས་སོ། །བརྟད་པའི་དབང་གིས་
ཞེས་གློ་བུར་གྱི་དབང་གིས་ཏེ་རྐྱེན་དབང་ངོ༌། །དེ་ཡང་རལ་གྲི་མཐུ་ཅན་པས་ཕུལ་བ་ལྟ་
བུའོ། །ལུང་རྣམ་འབྱེད་ལས། བརྟད་པ་ལས་བྱུང་བའི་གོས་ལྔ་པོ། ནད་པ་ལ་སྦྱིན་པ་དང་།
ནད་པའི་ཕྱིར་སྦྱིན་པ་དང་། འཆི་བ་ལ་སྦྱིན་པ་དང་། ཤི་བའི་ཕྱིར་སྦྱིན་པ་དང་། འགྲོ་བར་
ཆས་པ་ལ་སྦྱིན་པའོ། །ཞེས་སོ། །ཊིཀ་ལས། དེ་ནི་དཔེ་ཙམ་དུ་ཟད་དེ། རྒྱལ་པོ་དང་ཆོམ་
རྐུན་དང་རིགས་བརྒྱུད་དང་ཆུ་ལ་སོགས་པས་ཁྱེར་དུ་དོགས་པ་དང་མཆོད་གནས་བསྒོ་
སྐལ་ལ་གཏོགས་པ་འཆིར་དོགས་པ་ལ་སོགས་པ་དག་ཀྱང་བསྡུ་ཞེས་སོ། །བགོ་སྔས་པ་ནི།
བརྟད་པ་དག་གིས་སྤྱི་ཚོམས་སུ་བདག་གིར་བྱེད་པ་གནང་ཡང་། སོ་སོར་བགོ་བ་ནི་མ་
གནང་ངོ༌། །ཞེས་སྟོན་པ་ནི། དེ་བགོས་ན་ཡང་ངོ་ཞེས་གསུངས་ཏེ། ཊཱིཀ་ལས། བརྟད་པ་
ལས་བྱུང་བའི་རྙེད་པ་དེ་དབྱར་གྱི་ནང་ལོགས་སུ་སོ་སོར་བགོས་ནའང་སྤང་བའི་ལྟུང་བའི་
བྱེད་པ་པོ་ཉིད་ཡིན་པའོ་ཞེས་སོ། །བརྟད་པ་ལས་བྱུང་བའི་རྙེད་པ་ནི་མཚོན་པ་སྟེ། བརྟད་
པ་ལས་བྱུང་རུང་མ་བྱུང་རུང་དབྱར་གྱི་རྙེད་པ་དབྱར་གྱི་ནང་ལོགས་སུ་སོ་སོར་བགོས་ནའོ། །
དེའང་ཊཱི་ཀ་ལས་དབྱར་གྱི་ནང་ལོགས་སུ་བྱུང་བའི་རྙེད་པ་བགོད་ན་ཡང་སྤང་བའི་ལྟུང་
བྱེད་དུ་འགྱུར་རོ་ཞེས་གསུངས་སོ། །
གསུམ་པ་བཞག་པ་འཕྱིས་པ་ནི་མ་བགོས་པ་ན་ཡང་ངོ་ཞེས་སོ་འདིའི་སྤྱི་དོན་ལ་
བཞི་ལས། གླེང་གཞི་ནི་མཉན་ཡོད་དུ་དབྱར་ཟླ་བ་གསུམ་གྱི་ནང་ལོགས་སུ་གོས་ཀྱི་རྙེད་
པ་ཆོས་གོས་མང་པོ་ཕུལ་བ་ན་དགེ་འདུན་རྣམས་ཀྱིས་གཉེར་ཀ་མ་བྱས་པར་བཞག་སྟེ་
ཆོས་གོས་དེ་རྣམས་སྲིན་གྱིས་རྨུགས་ཏེ་རྡུལ་དུ་བརླགས་ནས་འདུག་པ་ལས་སོ། །དགག་
བྱ་ནི་རང་རིགས་ཀྱི་ཡོ་བྱད་ཆུད་ཟོས་པར་གྱུར་པའོ། །ངོ་ཏི་ནི་བཅས་ལྡན་དགེ་སློང་གིས་
དབྱར་གྱི་རྒྱུ་ལས་བྱུང་བའི་རྙེད་པ་རང་དབང་བ་དེ་གོས་སྦེད་པ་པོ་མ་བསྐོས་པར་གོས་
འགོད་པའི་དུས་སུ་མ་བགོས་པར་བཞག་པ་ལས་གྱུར་པའི་ལྟུང་བ་དངོས་གཞིའོ། །

ཡན་ལག་ལ་བཞི་ལས། གཞིའི་ཡན་ལག་གོ། །དེ་ལ་བཞི་ལས། གང་གིས་བཞག་
པའི་སྦྱིན་བདག་ནི་སྔ་མ་གཉིས་དང་འདྲའོ། །གང་བཞག་པའི་དངོས་པོ་ནི། སྔར་བགོ་
སྔས་པའི་སྐབས་སུ་ཇི་སྐད་བཤད་པའི་སྟེང་དུ། དབྱར་གྱི་རྒྱུ་ལས་བྱུང་བའི་རྙེད་པ་ཡིན་པ།
གོས་ཀྱི་རྙེད་པ་ལས་གཞན་ཡིན་པ། རུང་བ་དང་ཚད་དང་ལྡན་པ་སྟེ་བཞི་པོ་དེ། རང་གི་
ཡིན་པ་བསྣན་པ་སྟེ་ལྔའོ། །གང་གིས་བཞག་པའི་རྟེན་ནི། གོས་སྦེད་པ་པོ་མ་བསྐོས་པ་
དང༌། སྦྱིན་བདག་གིས་དབང་མེད་པ་མ་ཡིན་པ་སྟེ། དེ་སྦེད་པ་མ་བསྐོས་པ་རྣམས་ལའོ་
ཞེས་པ་དང་། སྦྱིན་བདག་གི་ཚིག་གིས་དབང་མེད་ནའོ་ཞེས་སོ། །གང་གི་ཚེ་བཞག་པའི་
དུས་ནི། སྲ་བརྐྱང་མ་བཏིང་ན་དགག་དབྱེའི་ཕྱི་དེ་ཉིན་པར་རམ། སྲ་བརྐྱང་བཏིང་ན་
དཔྱིད་ཟླ་འབྲིང་པོའི་ཉ་ལ་མ་བགོས་ན་ལྟུང་བ་འདི་བསྐྱེད་པ་སྟེ། ལུང་རྣམ་འབྱེད་ལས་དེ་
ལྟར་གསུངས་སོ། །བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་
བའོ། །ཀུན་སློང་ནི་དབྱར་གྱི་རྙེད་པ་དེ་མ་བགོས་པར་འཇོག་པར་འདོད་པ་རྒྱུན་མ་ཆད་
པའོ། །སྦྱོར་བ་ནི་རྙེད་པ་བགོད་པའི་བྱ་བའི་བྱེད་པའོ། །མཐར་ཐུག་ནི་སྲ་བརྐྱང་མ་བཏིང་
ན་ཚེས་བཅུ་དྲུག་གི་མཚན་མོ་མཐའི་སྐད་ཅིག་ལའོ། །སྲ་བརྐྱང་བཏིང་ན་ནི་དཔྱིད་ཟླ་
འབྲིང་པོའི་ཉའམ་དཔྱིད་ཟླ་ར་བའི་ཉའི་མཚན་མོ་མཐའི་སྐད་ཅིག་ལའོ། །ཡན་ལག་གི་
དོན་ནི་མ་བགོས་ན་ཡང་ངོ་ཞེས་སོ། །སྦྱིན་བདག་གི་ཚིག་གིས་དབང་མེད་ན་མ་གཏོགས་
སོ་ཞེས་གོང་དུ་བསྙེག་གོ་སྟེ་ཉེས་པ་མེད་པའོ། ། །
ད་ནི་བསྔོས་བསྒྱུར་གྱི་སྤང་བ་འཆད་དེ། གཞན་གྱིས་གང་ཟག་གཞན་ནམ་ཞེས་སོ། །
འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་སྦྱིན་བདག་གིས་དགེ་འདུན་ལ་
བསྔོས་པ་ཉེ་དགས་རང་ལ་བསྒྱུར་བ་ལས་སྤང་བའི་ལྟུང་བྱེད་དུ་བཅས་སོ། །དགག་བྱ་ནི་
རང་རིགས་ཀྱི་ལོངས་སྤྱོད་ལ་གནོད་པ་དང་། རང་འདོད་པ་ཆེས་པའོ། །ངོ་ཏི་ནི་སྦྱིན་
བདག་གིས་དགེ་སློང་གཞན་ལ་བསྔོས་པའི་གོས་སམ་ལྷུང་བཟེད་དེ་བཅས་ལྡན་དགེ་སློང་

གིས་བདག་ཉིད་ལ་བསྒྱུར་ཏེ་ཐོབ་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་གོ། །དེ་ལ་བཞི་ལས། དང་པོ་གང་གིས་
བསྔོས་པའི་སྦྱིན་བདག་ནི་ཆོས་གསུམ་ལྡན་ལས། བསམ་པ་ཐག་པ་ནས་བསྔོ་བ་པོ་ཡིན་
པ་སྟེ། དགེ་འདུན་ལ་བསྔོས་པའི་ཞེས་གསུངས་པའོ། །ཐ་སྙད་ལྔ་དང་ལྡན་པ་དང་། ལུས་
ཐ་མལ་པར་གནས་པ་སྟེ། དེ་གཉིས་ནི་གོས་སློང་བའི་སྐབས་སུ་སྔར་བཤད་པ་བཞིན་ནོ། །
གཉིས་པ་གང་ལ་བསྔོས་པའི་ཡུལ་ནི་དགེ་སློང་ཆོས་དྲུག་ལྡན་ནོ། །གསུམ་པ་གང་བསྔོས་
པའི་དངོས་པོ་ནི། ཆོས་བཞི་ལྡན་ལས་གོས་སམ་ལྷུང་བཟེད་ཡིན་པ་སྟེ། བསྔོས་པའི་གོས་
ཞེས་གསུངས་པས་ལྷུང་བཟེད་ཀྱང་མཚོན་ཏེ། གོས་དང་རྒྱུ་མཚན་མཚུངས་པའི་ཕྱིར་རོ། །
བསམ་པ་ཐག་པ་ནས་བསྔོས་ཟིན་པ་སྟེ། བསྔོས་པའི་ཞེས་སོ། །རུང་བ་ཚད་དང་ལྡན་པ་སྟེ་
བཞིའོ། །བཞི་པ་གང་ལ་བསྒྱུར་བའི་ཡུལ་ནི་བདག་ཉིད་ལ་བསྒྱུར་བ་སྟེ། བདག་ཉིད་ལ་
སྒྱུར་ཏེ་ཞེས་སོ། །སེལ་བ་ནི་འདིར་གཞན་ལ་ཡང་ངོ་ཞེས་སོ། །བསམ་པའི་ཡན་ལག་ལ་
གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་སློང་ནི་རང་གི་དོན་དུ་རང་ལ་
བསྒྱུར་བའི་ཚིག་སྨྲ་ཞིང་གོ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་དག་མཚན་ཉིད་ལྔ་
ལྡན་གྱིས་རང་ལ་བསྒྱུར་བར་ཞུགས་པའོ། །མཐར་ཐུག་ནི་དངོས་པོ་དེ་ཐོབ་ཅིང་ཐོབ་བློ་
སྐྱེས་པའོ། །ཡན་ལག་གི་དོན་ནི་གཞན་གྱིས་ཞེས་བྱ་བ་ནི་སྦྱིན་བདག་གཞན་གྱིས་ཏེ། སྦྱིན་
བདག་གཞན་སྤྱིར་བརྗོད་པའོ། །
ཁ་ཅིག་ན་རེ་འདི་ལ་སྦྱིན་བདག་ཁྱིམ་པ་ཡིན་པ་ཡན་ལག་ཏུ་དགོས་ཏེ། སྦྱིན་བདག་
རབ་བྱུང་གིས་གཞན་ལ་བསྔོས་པ་བདག་ཉིད་ལ་བསྒྱུར་ཏེ་ཐོབ་པས་ནི་འདིར་དངོས་
གཞིར་མི་འགྱུར་ཟེར་པ་ནི་མི་རིགས་ཏེ། གཞན་གྱིས་སོ་ཞེས་སྤྱིར་བརྗོད་དུ་གསུངས་པ་
དང་འགལ་ཞིང་། བམ་པོ་ལྔ་བཅུ་པ་ལས་སྦྱིན་བདག་གཞན་ཉེ་དུ་དང་ཉེ་དུ་མ་ཡིན་པ་ཁྱིམ་
པ་དང་། རབ་ཏུ་བྱུང་བ་མཚན་དང་ལྟ་བ་མཐུན་པ་དང་། མི་མཐུན་པ་གང་ཡང་རུང་བ་ལ་

ན་སྨད་པ་མེད་དོ། །ཞེས་བཤད་པ་དང་ཡང་འགལ་ལོ། །སོ་སོ་ཐར་པའི་མདོ་ལས་དགེ་
འདུན་ལ་བསྔོས་པ་ཞེས་གསུངས་ཀྱི། གང་ཟག་གཞན་ནམ་ཞེས་མ་གསུངས་ཀྱང་། ལུང་
རྣམ་འབྱེད་ལས། གང་ཟག་གཅིག་ལ་བསྔོས་པ་དང་གཉིས་སམ་གསུམ་ལ་བསྔོས་པ་
བདག་ཉིད་ལ་བསྒྱུར་ན་སྤང་བའི་ལྟུང་བྱེད་དུ་གསུངས་པའི་ཕྱིར། འདིར་གང་ཟག་གཞན་
ནམ་ཞེས་སྨོས་སོ། །གོས་ཞེས་གསུངས་པས་ལྷུང་བཟེད་ཀྱང་མཚོན་ཏེ། གོས་དང་རྒྱུ་
མཚན་མཚུངས་པའི་ཕྱིར་དང་། ཊིཀ་ལས། ཟས་ཀྱི་རྙེད་པ་ནི་མ་ཡིན་ཏེ་ཞེས་ཟས་འབའ་
ཞིག་དམིགས་ཀྱིས་བསལ་བའི་ཕྱིར་རོ། །གཞུང་ལས་གོས་ཞེས་པ་ནི་གླེང་གཞིའི་དབང་
གིས་གོས་ལ་མཚོན་པའོ། །ལྷག་མ་ཟ་བ་དུད་འགྲོ་ལ་སོགས་པ་བཙལ་ཏེ་མ་རྙེད་པའི་ཚད་
ནི་གང་ལ་བསྔོས་པ་དེ་ལ་བཞག་ན་ཟས་དེ་ཆུད་ཟ་བར་འགྱུར་ན་སྟེ། རྣམ་འབྱེད་འགྲེལ་
ལས། རྫས་ཆུད་ཟ་བ་སྤང་བའི་ཕྱིར་རོ། །ཞེས་སོ། །བསྔོས་པ་མི་སྦྱིན་པ་ནས་གསུམ་གྱིས་
ལེན་ནའོ་ཞེས་པ་ཡན་ཆད་མདོ་ལྔས་བསྔོས་བསྒྱུར་གྱི་ཆར་གཏོགས་པའི་ཉེས་བྱས་ལྔ་
བསྟན་ཏོ། །ཉེས་བྱས་ལྔ་པོ་འདི་རྣམས་བསྔོས་བསྒྱུར་གྱི་ཆར་གཏོགས་པའི་རྒྱུ་མཚན་ནི།
གཞན་དབང་བ་མི་དབང་བར་བྱེད་པ་ལ་ཞུགས་པའི་ཆ་ནས་བསྔོས་བསྒྱུར་དང་རྣམ་པ་འདྲ་
བའི་ཕྱིར་རོ། །མཚམས་ཀྱི་ཕྱི་རོལ་དུ་སོང་སྟེ་དགེ་འདུན་གྱི་བྱིན་གྱིས་རློབ་པ་ལ་སོགས་པ་
བཞི་པོ་དེ་རྣམས་ལ་ཉེས་པ་བསྐྱེད་པའི་རྒྱུ་མཚན་ནི། དེ་ལ་གཞན་དག་གིས་ཤས་ཉིད་མ་
བྲལ་ལོ་ཞེས་གསུངས་སོ། །ཁྱད་པར་དུ་ཡང་བྱིན་གྱིས་མ་བརླབས་པར་ཡང་ངོ་། །ཞེས་ཤི་
བའི་ཡོ་བྱད་བྱིན་གྱིས་མ་བརླབས་པར་འགོད་ན་ཉེས་པར་འགྱུར་བའི་རྒྱུ་མཚན་དུ་དེ་ལ་
གཞན་དག་གིས་ཤས་ཉིད་མ་བྲལ་ལོ་ཞེས་པ་ནི། ལུང་གོས་ཀྱི་གཞི་ལས་གསོལ་བའམ་
ཐོག་མ་དང་ཐ་མ་མ་བྱས་པའི་ཤི་བའི་ཡོ་བྱད་ནི་སངས་རྒྱས་ཀྱི་སློབ་མ་ཐམས་ཅད་དབང་
བ་ཡིན་ནོ་ཞེས་གསུངས་ལ། འོད་ལྡན་ལས་ཀྱང་བཤད་དོ། །མཛོད་འགྲེལ་ལས་ཀྱང་ཤི་
བའི་རྫས་ཕྲོགས་ན་ཤི་བའི་ཡོ་བྱད་བྱིན་གྱིས་རློབ་པའི་ལས་བྱས་པ་ཞིག་ཡིན་ན་ནི་མཚམས་

ཀྱི་ནང་དུ་གཏོགས་པ་རྣམས་ལས་སོ། །ལས་མ་བྱས་པ་ཞིག་ཡིན་ན་ནི་སངས་རྒྱས་ཀྱི་སློབ་
མ་ཐམས་ཅད་ལས་ཕྲོགས་སོ་ཞེས་བཤད་དོ། །
དེ་ལྟར་བསྔོས་པས་མི་སྦྱིན་པ་ལ་སོགས་པ་ལྔ་བསྔོས་བསྒྱུར་དངོས་དང་དྲུག་པོ་དེ་
རྣམས་ལ་མ་བྱིན་པར་ལེན་པའི་ལྟུང་བ་མེད་པ་ནི། རྐུ་སེམས་མེད་པའི་ཕྱིར་རོ། །གལ་ཏེ་
རྐུ་སེམས་བྱུང་ན་ནི་དྲུག་པོ་དེ་དག་ཐམས་ཅད་དུ་ཡང་། རྐུ་སེམས་ཀྱིས་ནི་བརྐུས་པ་ཉིད་
ཡིན་ནོ་ཞེས་གསུངས་ལ། དེའི་རང་གི་རྣམ་བཤད་ལས་ཕམ་པ་མི་བསྐྱེད་པ་ནི་མ་ཡིན་ནོ་
ཞེས་བཤད་དེ། ཡན་ལག་གཞན་མ་ཚང་ནའོ། །
ད་ནི་གསོག་འཇོག་གི་སྤང་བ་འཆད་དེ། བསླབ་པར་བྱ་བ་ནི་སྨན་ཞག་བདུན་པར་
བྱིན་གྱིས་བརླབས་པའི་ཉི་མ་འདས་སོ་ཅོག་དགེ་སློང་ལ་བརྗོད་པར་བྱ་སྟེ། བརྗོད་ན་
གསོག་འཇོག་ཏུ་འགྱུར་བ་སྤང་བའི་ཕྱིར་རོ། །དབྱར་ཞག་བདུན་བྱིན་གྱིས་བརླབས་པའི་
ཉི་མ་འདས་སོ་ཅོག་དགེ་སློང་ལ་བརྗོད་ཅེས་མདོར་བསྡུས་སྦྱར་བར་ནི་མི་བྱ་སྟེ། མདོར་
བསྡུས་སྦྱོར་བ་ལ་རྒྱུ་མཚན་མཚུངས་པ་དགོས་པ་ལས། ཡངས་དོག་མི་མཚུངས་པའི་ཕྱིར་ཏེ།
དབྱར་ཞག་བདུན་བྱིན་གྱིས་བརླབས་པ་ནི་ཞག་བདུན་གནང་ནས་ཞག་བརྒྱད་ན་དབྱར་
རལ་བའི་ཉེས་པ་འབྱུང་ལ། སྨན་ཞག་བདུན་པར་བྱིན་གྱིས་བརླབས་པ་ནི་ཞག་བདུན་ན་
གསོག་འཇོག་གི་ཉེས་པ་འབྱུང་བའི་ཕྱིར་རོ། །དངོས་གཞིའི་ལྟུང་བ་ནི། བཟའ་བའི་ཕྱིར་རོ་
ཞེས་སོ། །
འདིའི་སྤྱི་དོན་ལ་བཞི་ལས། གླེང་གཞི་ནི་རྒྱལ་པོའི་ཁབ་ཏུ་པི་ལིན་དའི་བུའི་ལྷན་
ཅིག་གནས་པ་དང་ཉེ་གནས་ཀྱི་སྨན་གང་དག་བྱིན་ལེན་བྱས་པ་མྱགས་པར་འགྱུར་བ་ལས་
སྤང་བའི་ལྟུང་བྱེད་དུ་བཅས་སོ། །དགག་བྱ་ནི་ཟས་ལ་བརྟེན་པའི་འདོད་པ་ཆེ་བ་དང་།
ཟས་ལ་སྲིད་པ་ཆེ་བར་མངོན་པའི་སྒོ་ནས་མ་དད་པ་སྐྱེ་བའོ། །ངོ་ཏི་ནི་བཅས་ལྡན་དགེ་སློང་
གིས་སྨན་བཞི་པོ་གང་ཡང་རུང་བ་བཟའ་བའི་ཆེད་ཀྱི་བྱིན་ལེན་ཡོད་པ་བཞིན་དུ་སྤྱི་དུས་

སམ་རང་དུས་འདས་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་འཆང་བའི་དངོས་པོ་
དང་། གང་གིས་འཆང་བའི་རྟེན་ནོ། །དང་པོ་ལ་དྲུག་ལས། སྨན་བཞི་ལས་གང་ཡང་རུང་
བ་ཡིན་པ་སྟེ། རང་གི་རྣམ་བཤད་དང་ཊིཀ་ལས་གསུངས་སོ་ཞེས་འོག་ཏུ་འཆད་དོ། །
བཟའ་བའི་ཆེད་ཀྱིས་བྱིན་ལེན་བྱས་པ་དང་འབྲེལ་བ་སྟེ། བཟའ་བའི་ཕྱིར་འཆང་ནའོ་ཞེས་
པ་དང་། ཊིཀ་ལས། བྱིན་ལེན་མ་བྱས་པ་ལ་གསོག་འཇོག་མི་སྲིད་པའི་ཕྱིར་རོ། །ཞེས་སོ། །
དགེ་སློང་རང་གི་ཉིད་ཡིན་པ་སྟེ། འདུ་ཤེས་ལས་གཙོ་ཆེར་རང་གི་ཉིད་དོ་ཞེས་སོ། །སྨན་གྱི་
ངོ་བོ་ཡོངས་སུ་རྫོགས་པ་སྟེ། ལན་ཚྭ་ལ་སོགས་པའི་ཚྭ་ཆུ་དང་འགྱུར་བྱེད་ཀྱི་ཆུ་དང་རྙོག་
ཆུར་གྱུར་པ་ནི་ཕྱེད་ཉིད་དོ་ཞེས་སོ། །རུང་བ་དང་ཚད་དང་ལྡན་པ་སྟེ་དྲུག་གོ། །
གཉིས་པ་གང་གིས་འཆང་བའི་རྟེན་ནི། ཁྱད་པར་དུ་ཡང་སྨན་བྱིན་གྱིས་བརླབས་པ་
འཆང་བ་ལ་ནི་རྟེན་ནད་པའམ་ནད་པ་དང་འདྲ་བ་ཡིན་པ་སྟེ། གཞན་དུ་ན་སྨན་བྱིན་གྱིས་
བརླབས་པ་མི་འཆགས་པའི་ཕྱིར་རོ། །བསམ་པའི་ཡན་ལག་ལ་གཉིས་ལས། འདུ་ཤེས་ནི་
གཞི་ལ་མ་འཁྲུལ་བའོ། །ཀུན་སློང་ནི་བྱིན་ལེན་བྱས་པ་པོས་རང་དོན་དུ་བཟའ་བའི་ཆེད་དུ་
འཆང་བར་འདོད་པ་རྒྱུན་མ་ཆད་པའོ། །སྦྱོར་བ་ནི་བྱིན་ལེན་མ་བཤིག་པར་འཇོག་པའོ། །
མཐར་ཐུག་ནི་སྨན་དེ་ལ་བྱིན་རླབས་མེད་ན་སྤྱི་དུས་ལས་འདས་པར་བྱེད་པ་དང་། བྱིན་
རླབས་ཡོད་ན་རང་དུས་ལས་འདས་པར་བྱེད་པའོ། །ཡན་ལག་གི་དོན་ནི། ལག་ཉ་ཁེགས་
པའི་ཕྱིར་བྱིན་ལེན་བྱས་ཏེ་འཆང་ན་ཡང་ལྟུང་བ་མེད་ལ་འདི་ནི་བཟའ་བའི་ཕྱིར་བྱིན་ལེན་
བྱས་ཏེ་བཟའ་བའི་ཕྱིར་འཆང་ན་སྤང་བའི་ལྟུང་བྱེད་དུ་འགྱུར་བའོ། །ཊིཀ་ལས། འཆང་བ་
ལ་ལྟུང་བ་འདི་ནི་རྣམ་པར་བཞག་གི་ལོངས་སྤྱོད་པར་བྱེད་པ་ནི་མ་ཡིན་ཏེ་གསོག་འཇོག་
བྱས་པ་ཟ་བ་ལ་ལྟུང་བྱེད་འབའ་ཞིག་ཏུ་འགྱུར་བའི་ཕྱིར་རོ་ཞེས་སོ། །འོ་ན་སོ་སོ་ཐར་པ་
ལས་ཡོངས་སུ་ལོངས་སྤྱོད་པར་བྱེད་ན་སྤང་བའི་ལྟུང་བྱེད་དོ་ཞེས་གསུངས་པ་དང་འགལ་

ལོ་ཞེ་ན། ཊཱིཀ་ལས། འཆང་བ་མཚོན་པའི་དོན་དུ་ལོངས་སྤྱོད་པར་བྱེད་ན་ཞེས་གསུངས་པ་
ཡིན་ཏེ། འཆང་བ་མེད་པར་ལོངས་སྤྱོད་པར་བྱེད་པ་མི་སྲིད་པའི་ཕྱིར་རོ་ཞེས་བཤད་དོ། །
ལུང་རྣམ་འབྱེད་ལྟུང་བ་བསྟན་པ་ལས་ཀྱང་ཉི་མ་བརྒྱད་པའི་སྐྱ་རེངས་ཤར་ན་སྤང་བའི་
ལྟུང་བྱེད་དུ་འགྱུར་རོ་ཞེས་འཆང་བ་ལས་ལྟུང་བར་གསུངས་ཀྱི། ལོངས་སྤྱོད་པ་ལས་ལྟུང་
བར་མ་གསུངས་སོ། །གང་འཆང་ན་སྤང་བར་འགྱུར་ཞེ་ན། དེའོ་ཞེས་སྨོས་ཏེ། ཞག་བདུན་
པར་བྱིན་གྱིས་བརླབས་པ་དེ་འཆང་ནའོ། །དེ་ལ་བརྟེན་ནས་ཁ་ཅིག་ན་རེ། ཞག་བདུན་པ་
ཁོ་ན་ལས་གསོག་འཇོག་གི་སྤང་ལྟུང་འབྱུང་ངོ་། །ཞེས་ཟེར་ཏེ། བམ་པོ་ལྔ་བཅུ་པ་ལས།
ཁ་ཆེ་བྱེ་བྲག་ཏུ་སྨྲ་བའི་སློབ་དཔོན་ཀ་ལྱཱ་ན་མི་ཏྲ་ལ་སོགས་པའི་བཤད་པ་ལས་ནི་སྨན་ཞག་
བདུན་པར་བྱིན་གྱིས་བརླབས་པ་བཟའ་བའི་ཕྱིར་འཆང་བ་སྐྱ་རེངས་བརྒྱད་པ་ཤར་ན་
གསོག་འཇོག་གི་སྤང་བའི་ལྟུང་བྱེད་ཀྱི་དངོས་གཞིར་འགྱུར་ལ། དུས་སུ་རུང་བ་དང་ཐུན་
ཚོད་དུ་རུང་བ་དང་། འཚོ་བའི་བར་དུ་བཅང་བ་གསོག་འཇོག་ཏུ་འགྱུར་བ་ནི་གསོག་འཇོག་
གི་སྤང་བའི་ལྟུང་བྱེད་ཀྱི་དངོས་གཞིར་མི་འགྱུར་གྱི། སྐབས་འདིའི་ཉེས་བྱས་སུ་འགྱུར་
བར་གསུངས་པའི་གཞུང་དང་སྦྱར་ཏེ། འདིར་སློབ་དཔོན་ཀ་ལྱཱ་ན་མི་ཏྲས་བཤད་པའི་
ལུགས་བཞིན་དུ་བྲིས་སོ་ཞེས་བཤད་དོ། །
འོན་ཀྱང་དེའི་རྗེས་སུ་མི་འབྲང་སྟེ། གསོག་འཇོག་གི་སྤང་བའི་སྐབས་ཀྱི་རང་གི་
རྣམ་བཤད་ལས། དུས་སུ་རུང་བ་དང་ཐུན་ཚོད་དུ་རུང་བ་དང་འཚོ་བའི་བར་དུ་འཆང་བ་
རྣམས་ལ། སྐྱོན་གྱིས་རུང་བ་མ་ཡིན་པ་ཉིད་དུ་གྱུར་པ་ལ་ཞག་བདུན་པ་ལས་བྱེ་བྲག་
འགའ་ཡང་མེད་དོ། །འདིར་ཞག་བདུན་པ་ཞེས་སྨོས་པ་ནི་དཔེ་ཙམ་དུ་རིག་པར་བྱའོ། །
ཞེས་གསུངས་ལ། ཊཱིཀ་ལས་ཀྱང་ཞག་བདུན་པ་ཞེས་སྨོས་པ་ནི་དཔེ་ཙམ་དུ་ཟད་པར་རིག་
པར་བྱའོ། །དུས་སུ་རུང་བ་དང་ཐུན་ཚོད་དུ་རུང་བ་དང་ཞག་བདུན་པ་དང་འཚོ་བའི་བར་དུ་
བཅང་བ་གསོག་འཇོག་བྱས་པ་དེ་ཐམས་ཅད་ཅི་ལྟར་ཟོས་ན་ལྟུང་བྱེད་དུ་འགྱུར་བ་དེ་

བཞིན་དུ་འཆང་ན་ཡང་སྤང་བའི་ལྟུང་བྱེད་དུ་འགྱུར་ཏེ་ཞེས་གསུངས་པ་དེ་གཙོ་བོར་བཟུང་
བར་བྱའོ། །གང་གི་ཚེ་ན་སྤང་བར་འགྱུར་ཞེ་ན། སྐྱ་རེངས་བརྒྱད་པ་ཤར་ནའོ་ཞེས་པ་ནི་
ལུང་དགེ་སློང་མའི་རྣམ་འབྱེད་ལས་ཞག་བརྒྱད་པའི་སྐྱ་རེངས་ཤར་ན་སྤང་བའི་ལྟུང་བྱེད་དོ་
ཞེས་གསུངས་ལ། བརྒྱད་པའི་སྐྱ་རེངས་བྱུང་ནའོ་ཞེས་འགྲེལ་ཆུང་གི་མདོ་རྩ་བ་ལས་
བཤད་པ་དེ་འགྱུར་ལེགས་སོ། །ཊིཀ་ལས། བྱིན་གྱིས་མ་བརླབས་པ་ནི་ཞག་བདུན་ལས་
འདས་པར་འཆང་དུ་ཟིན་ཀྱང་ཉེས་པ་མེད་དེ་ཞེས་པ་ནི། བྱིན་གྱིས་མ་བརླབས་པ་ཞེས་པ་
དེས་རྒྱུ་བྱིན་ལེན་མ་བྱས་པ་མཚོན་པ་སྟེ། རྒྱུ་བྱིན་ལེན་མ་བྱས་ཤིང་འབྲས་བུ་བྱིན་གྱིས་མ་
བརླབས་པ་ནི་ཞག་བདུན་ལས་འདས་པར་འཆང་དུ་ཟིན་ཀྱང་གསོག་འཇོག་གི་ཉེས་པ་
མེད་དེ། བྱིན་ལེན་མེད་པའི་ཕྱིར་རོ། །དགེ་སློང་གིས་བུ་རམ་ལྟ་བུ་ཞག་བདུན་པའི་སྨན་
རྙེད་ན་བརྟག་པ་མ་བྱས་པར་འཆང་ན་མ་བརྟགས་པར་འཆང་བའི་ཉེས་པ་མེད་པ་མིན་ཏེ།
ཊིཀ་ལས། རུང་བའི་ཕྱིར་གསེར་ལ་སོགས་པ་དང་འདྲའོ་ཞེས་པས་བུ་རམ་ལྟ་བུ་ཞག་
བདུན་པའི་སྨན་རྙེད་ན་ཡང་། རུང་བ་གསུམ་གང་ཡང་རུང་བ་བྱ་སྟེ། དཔེར་ན་གསེར་དངུལ་
ལ་རུང་བ་གསུམ་བྱ་བ་བཞིན་ནོ། །འབྲུ་མར་ལ་སོགས་པ་ཞག་བདུན་པ་དེ་རྐང་པ་བསྐུ་བ་
ལ་སོགས་པ་དགོས་པའི་དོན་གང་གི་ཕྱིར་བསམ་པས་བརྟགས་པ་དེའི་ཕྱིར་འཆང་བ་ལ་ནི་
ལྟུང་བ་མེད་དེ། བྱིན་ལེན་མ་བཤིག་པར་བཞག་ཀྱང་གསོག་འཇོག་གི་ལྟུང་བ་མེད་པའོ། །
ཊིཀ་ལས། བློས་ཡོངས་སུ་མ་བཅད་པར་འཆང་བ་ལ་ཡང་ཁ་ན་མ་ཐོ་བ་འདྲ་སྟེ། སྤྱི་ནི་
ཁོངས་སུ་གཏོགས་པའི་ཕྱིར་རོ་ཞེས་པ་ནི་མར་ལ་སོགས་པ་བྱིན་ལེན་བྱས་པ་དེ་བདག་ཉིད་
བཟའ་བ་དང་གཞན་ལ་སྦྱིན་པ་དང་རྐང་པ་བྱེ་བྲག་འདི་བྱའོ་ཞེས་བློས་ཡོངས་སུ་མ་བཅད་
པར་གར་མཁེ་པ་བྱའོ་སྙམ་དུ་སྤྱིའི་བསམ་པས་འཆང་བ་ལ་ཡང་གསོག་འཇོག་གི་སྤང་ལྟུང་
བསྐྱེད་དེ། སྤྱིས་བྱེ་བྲག་ལ་ཁྱབ་པའི་ཕྱིར་ཞེས་པ་སྟེ། སྤྱིའི་བསམ་པ་དེས་བྱེ་བྲག་བཟའ་
བའི་ཆེད་ཀྱི་བསམ་པ་ལ་ཡང་ཁྱབ་པའི་ཕྱིར་ཞེས་པའོ། །ཊིཀ་ལས། དེ་ལྟ་བས་ན་བག་

མེད་པ་དང་དྲན་པ་ཉམས་པས་འཆང་བས་ནི་བཟའ་བའི་ཕྱིར་ཡིད་ཀྱིས་མ་བསྡུས་པའི་
ཕྱིར་ཁ་ན་མ་ཐོ་བ་འདྲའོ་ཞེས་གསུངས་ཏེ། ཡིད་ཀྱིས་མ་བསྡུས་པ་ནི་མི་བཟའ་སྙམ་པའི་
བརྟགས་པ་མ་བྱས་པའོ། །སྣར་བླུགས་པ་དང་བསྐུ་མཉེ་བྱ་བ་ནི་བྱིན་ལེན་མ་བཤིག་པར་
བཞག་སྟེ་གསོག་འཇོག་བྱས་ཀྱང་གསོག་འཇོག་གི་ཉེས་པ་མི་བསྐྱེད་པར་རུང་ངོ་། །ཁྲི་ཀ་
ལས། གསོག་འཇོག་བྱར་རུང་བའོ། །ཞེས་སོ། །གསོག་འཇོག་བྱས་པ་དེ་སྣར་བླུགས་སུ་
རུང་བ་ནི་མ་ཡིན་ཏེ། བྱིན་ལེན་མ་བྱས་པར་སྣར་བླུགས་སུ་མི་རུང་བའི་གནད་ཀྱིས་སོ། །
སྣར་བླུགས་པར་བྱིན་ལེན་དགོས་ཀྱང་བསྐུ་མཉེ་བྱ་བ་ལ་ནི་བྱིན་ལེན་མི་དགོས་ཏེ། མེ་ཏོག་
ཕྲེང་རྒྱུད་ལས། མགུལ་དུ་མེད་པ་མ་ཡིན་པ། །འདི་ལ་བྱིན་ལེན་མི་དགོས་སོ་ཞེས་བཤད་
དོ༑ ༑རྣམ་བཤད་ཉི་མའི་འོད་ཟེར་ལས་སྤང་བའི་ལྟུང་བྱེད་ཀྱི་རྣམ་པར་བཤད་པ་རྫོགས་
ད་ནི་ལྟུང་བྱེད་འབའ་ཞིག་པ་འཆད་དེ། འདི་ལ་བཅུ་ཚན་དགུ་ལས། བཅུ་ཚན་དང་
པོའོ། །འདི་ལ་ལྟུང་བྱེད་བཅུ་ལས། དང་པོ་ཤེས་བཞིན་དུ་བརྫུན་དུ་སྨྲ་བའི་ལྟུང་བྱེད་འཆད་
དེ༑ དང་པོ་སྐབས་སུ་བརྫུན་གཞན་བསྟན་པ་ནི། དགེ་འདུན་འདུས་པ་ལ་ཤེས་བཞིན་དུ་
ཞེས་པ་ནས་སོ། །དེ་ཡང་སྤྱིར་ན་ལུང་རྣམ་འབྱེད་ལས་བརྫུན་བཅུ་གཅིག་ནས་གཉིས་ཀྱི་
བར་དུ་གསུངས་ཀྱི། གཞི་མེད་སྐུར་འདེབས་ཀྱི་ལུང་རྣམ་འབྱེད་ལས་གང་ཟག་མ་དག་པ་
ལ་སྐུར་པ་འདེབས་པ་ལ་ནི་གཞི་བཅུ་གཅིག་གིས་ལྟུང་བར་འགྱུར་ལ། གང་ཟག་དག་པ་
ལ་སྐུར་པ་འདེབས་པ་ལ་བཞི་བཅུས་ལྟུང་བར་འགྱུར་ཞེས་གསུངས་སོ། ། །
ཤེས་བཞིན་བརྫུན་སྨྲ་འདི་ཉིད་ནི་ལུང་རྣམ་འབྱེད་ལས། རྫུན་དུ་སྨྲ་བ་དགུ་སྟེ། ལྟུང་
བ་སྡེ་ལྔ་དང་། ཚུལ་ཁྲིམས་ཉམས་པ་དང་། ལྟ་བ་དང་ཆོ་ག་དང་འཚོ་བ་ཉམས་པས་སྐུར་པ་
འདེབས་པའོ། །བརྫུན་དུ་སྨྲ་བ་བརྒྱད་དེ། ལྟུང་བ་སྡེ་ལྔ་དང་མཐོང་ཐོས་དོགས་པས་སྐུར་པ་
འདེབས་པའོ། །བདུན་ཏེ་ཉེས་པ་བཞི་དང་། མཐོང་ཐོས་དོགས་པས་སྐུར་པ་འདེབས་པའོ། །

དྲུག་སྟེ། བརྫུན་སྨྲ་བར་འདོད་པ་ན་བརྫུན་སྨྲ་བར་བྱའོ་སྙམ་པ་དང་། བརྫུན་སྨྲ་བ་ན་
བརྫུན་སྨྲའོ་སྙམ་པ་དང་། བརྫུན་སྨྲས་པ་ན་བརྫུན་སྨྲས་སོ་སྙམ་པ་དང་། མཐོང་ཐོས་དོགས་
པར་བརྫུན་དུ་སྨྲ་བའོ། །ལྔ་སྟེ། ལྟུང་བ་སྡེ་ལྔས་སྐུར་བ་འདེབས་པའོ། །བཞི་སྟེ། ཉམས་པ་
བཞིས་སྐུར་པ་འདེབས་པའོ། །གསུམ་སྟེ། མཐོང་ཐོས་དོགས་གསུམ་གྱིས་སྐུར་པ་
འདེབས་པའོ། །བརྫུན་དུ་སྨྲ་བ་གཉིས་ཏེ། བརྫུན་སྨྲ་བ་ནི་བརྫུན་སྨྲའོ་སྙམ་པ་དང་།
བརྫུན་སྨྲས་པ་ན་བརྫུན་སྨྲས་སོ་སྙམ་པ་དང་། བརྫུན་དུ་སྨྲས་པ་རྣམ་པ་གཅིག་པུ་འབའ་
ཞིག་ནི་མེད་དོ་ཞེས་གསུངས་སོ། །ཡང་རྣམ་འབྱེད་ལས། བརྫུན་དུ་སྨྲ་བ་ནི་ལྔ་སྟེ། ཕམ་
པར་འགྱུར་བའི་བརྫུན་དང་། དགེ་འདུན་ལྷག་མ་དང་སྦོམ་པོ་དང་ཉེས་བྱས་དང་ལྟུང་བྱེད་
དུ་འགྱུར་བའི་བརྫུན་དང་ལྔའོ་ཞེས་གསུངས་སོ། །བརྫུན་ལྔ་པོ་དེའི་དང་པོ་གཉིས་ནི་ཕམ་
པ་དང་ལྷག་མའི་སྐབས་སུ་སྔར་བཤད་ཟིན་ལ། ཕྱི་མ་གསུམ་ནི་སྐབས་འདིར་བསྟན་ཏེ།
དེ་ཡང་སྦོམ་པོ་དང་ཉེས་བྱས་སུ་འགྱུར་བའི་བརྫུན་འདི་གཉིས་ལྟུང་བྱེད་ཀྱི་སྐབས་འདིར་
བསྟན་པའི་རྒྱུ་མཚན་གང་ཞེ་ན། ཊིཀ་ལས། བརྫུན་གྱི་སྐབས་ཡིན་པའི་ཕྱིར་དང་བརྗོད་
པར་བྱ་བ་ཉུང་བའི་ཕྱིར་ཞེས་བཤད་དོ། །
འོ་ན་བག་ཙམ་གྱིས་སྐུར་བ་འདེབས་པའི་སྐབས་སུ། སྦོམ་པོ་དང་ཉེས་བྱས་སུ་འགྱུར་
བའི་བརྫུན་འདི་གཉིས་བསྟན་པར་ཐལ། བརྫུན་གྱི་སྐབས་ཡིན་པའི་ཕྱིར་དང་། བརྗོད་
པར་བྱ་བ་ཉུང་བའི་ཕྱིར་ཞེས་བརྗོད་དོ། །སྐབས་འདིར་བརྫུན་འདི་གཉིས་བསྟན་པའི་རྒྱུ་
མཚན་ནི། གཞན་སེལ་གྱི་སྒོ་ནས་ཤེས་བཞིན་གྱི་བརྫུན་བདེ་བླག་ཏུ་རྟོགས་པར་བྱ་བའི་
དོན་དུ་བསྟན་པ་སྟེ། དེ་གཉིས་དང་ཕམ་པར་འགྱུར་བ་དང་དགེ་འདུན་ལྷག་མར་འགྱུར་བ་
གཉིས་ལས་གཞན་པའི་བརྫུན་དུ་ཞེས་གསུངས་པས་ཤེས་སོ། །དེ་ལྟར་སྐབས་བསྒྲུབས་
ནས། དངོས་ཀྱི་དོན་ལ་སྦོམ་པོར་འགྱུར་བའི་བརྫུན་ནི། དགེ་འདུན་འདུས་པ་ལ་ཞེས་ཏེ།
སྦོམ་པོ་འདི་ནི་དབྱེན་བྱེད་པའི་ལྷག་མའི་ཆར་གཏོགས་པའི་སྦོམ་པོ་སྟེ། བསྒོ་བ་མ་བྱས་

ཀྱང་དགེ་འདུན་ཕྱེད་པས་སྦོམ་པོར་འགྱུར་བ་སྟེ། དཔེར་ན་འཁོར་ལོའི་དབྱེན་གྱི་མཚམས་
མེད་བྱས་ན་བསྒོ་བ་མ་བྱས་ཀྱང་སྦོམ་པོར་འགྱུར་བ་བཞིན་ནོ། །ཉེས་བྱས་སུ་འགྱུར་བའི་
བརྫུན་ནི་གསོ་སྦྱོང་ལ་ཅི་འདི་ལ་ཁྱེད་ཡོངས་སུ་དག་གམ་ཞེས་ལན་གསུམ་གྱི་བར་དུ་དྲིས་
པ་ལ་ཞེས་སོ། །
འདིའི་དོན་གཏན་ལ་དབབ་པ་ལ་གསུམ་སྟེ། ལན་གསུམ་དྲི་བའི་ཚུལ་དང་། ལན་
གསུམ་དྲི་བའི་དུས་དང་། དེ་ལས་འཕྲོས་པའི་དོན་ཏོ། །དང་པོ་ནི། བམ་པོ་ལྔ་བཅུ་པ་དང་
ཚིག་གི་བརྗེད་བྱང་ལས་ལན་གཉིས་ལན་གསུམ་དུ་དྲིའོ་ཞེས་སྨོས་པ་དེ་ཉིད་ཀྱིས་ལན་
གསུམ་དུ་བསྒྲག་པ་བྱས་པ་ཡིན་ནོ། །ཞེས་བཤད་པ་དེའི་དོན་གང་ཞེ་ན། དེ་ནི་སོ་སོ་ཐར་
པ་ལས་དགེ་སློང་གི་འཁོར་འདི་ལྟ་བུར་ཡང་ལན་གཉིས་ལན་གསུམ་གྱི་བར་དུ་བསྒྲག་
པར་བྱ་བ་ཡིན་ནོ་ཞེས་གསུངས་པའི་རྣམ་པར་བཤད་པ་དེ་གླེང་གཞི་རྣམ་པར་བཞག་པའི་
ཐབས་བསྟན་པའི་མཇུག་གི་ཚིག་ལན་གཉིས་ལན་གསུམ་གྱི་བར་དུ་བསྒྲག་པར་བྱ་བ་ཡིན་
ནོ་ཞེས་གཞུང་བཞིན་དུ་ལན་གཅིག་གཉིས་བཀླགས་པ་ཡིན་གྱི་ཚིག་དེ་ལན་གསུམ་བཟླས་
པར་ནི་མི་བྱ་བ་ཉིད་ཡིན་ནོ། །དེའི་འོག་ཏུ་ཅི་འདི་ལ་ཁྱེད་ཡོངས་སུ་དག་གམ་ཞེས་འདྲི་བ་
ནི་ལན་གསུམ་བསྐྱར་ཏེ་དྲི་བར་བྱ་སྟེ་བམ་པོ་ལྔ་བཅུ་པ་དང་ཚིག་གི་བརྗེད་བྱང་ལས་ལན་
གསུམ་དུ་དྲིའོ་ཞེས་བྱ་བ་ནི་ལན་གསུམ་ཁོ་ནར་དྲི་བར་བྱ་དགོས་པས་ལན་གསུམ་དུ་ཞེས་
སྨོས་ཏེ། ཉུང་ན་ཡང་ལ་ལས་མི་ཐོས། མང་ན་ཡང་དུས་ཡོལ་བར་འགྱུར་བས། དེའི་ཕྱིར་
ལན་གསུམ་ནི་རན་པར་དགོངས་ཏེ་ཞེས་བཤད་དོ། །གཉིས་པ་ནི་འདིར་ཁ་ཅིག་ན་རེ་ཅི་
འདི་ལ་ཁྱེད་ཡོངས་སུ་དག་གམ་ཞེས་ལན་གསུམ་དུ་འདྲི་བ་འདི་ནི་སོ་སོ་ཐར་པའི་མདོ་
ལས་ལན་གཉིས་ལན་གསུམ་དུ་བསྒྲག་པར་བྱ་བ་ཡིན་ནོ་ཞེས་གསུངས་པའི་སྐབས་དེར་
གོང་དུ་སྤར་ཏེ་འདྲི་བ་ཡིན་ཏེ། ལྟུང་བ་དྲན་ནས་ཕྱིར་བཅོས་ལ་འཇུག་པའི་དགོས་པ་ཡོད་
པའི་ཕྱིར་རོ་ཞེས་ཟེར་རོ། །དེ་ནི་མི་རིགས་ཏེ་བམ་པོ་ལྔ་བཅུ་པ་དང་ཚིག་གི་བརྗེད་བྱང་

ལས། གོང་དུ་སྤར་ཏེ་བསྒྲག་པར་བྱ་བ་ཡང་མ་ཡིན་ནོ་ཞེས་གསུངས་པ་དང་འགལ་ལོ། །
སྒྲུབ་བྱེད་གཞིག་པ་ནི་དགོས་པ་དེ་ཙམ་ཞིག་ཡོད་ཀྱང་གོང་དུ་སྤར་ཏེ་མི་འདྲི་ན་ཅི་འགལ་
ཏེ་ཁྱབ་པ་མ་གྲུབ་བོ། །གསུམ་པ་ནི་མ་དག་པར་ཤེས་བཞིན་དུ་ཅང་མི་སྨྲ་བས་འདའ་བར་
བྱེད་ན་ཉེས་བྱས་སོ། །ཞེས་པ་འདི་ནི་ཡིད་འབའ་ཞིག་གི་ཉེས་པ་ཉིད་དུ་མཛོད་ཀྱི་འགྲེལ་
ཊཱིཀ་དག་ལས་བཤད་མོད་ཀྱི། ཊཱིཀ་ལྟར་ན་བདག་ཉིད་མ་དག་པ་ལ་དག་པ་ཉིད་དུ་ལུས་
ཀྱི་རིག་བྱེད་ཀྱིས་གོ་བར་བྱས་པས་ངག་ཏུ་སྨྲས་པའོ། །སེལ་བ་སྟེ་ཉེས་བྱས་སོ། །འདི་ནི་
ཊིཀ་ལས། དེ་ནི་ཉེས་བྱས་ཡོངས་སུ་རྫོགས་པ་ཡིན་གྱི། ཡིད་ཀྱིས་ནི་མ་ཡིན་ཏེ། ཁ་རྣམ་
པར་འགྱུར་བ་ལ་སོགས་པའི་རྣམ་པར་རིག་བྱེད་དེ་ལ་ཡོད་པའི་ཕྱིར་རོ་ཞེས་བཤད་དོ། །
འདིར་ཁ་ཅིག་ན་རེ་ལུས་ངག་ཏུ་མ་ཐོན་པའི་ལྟུང་བ་ཐམས་ཅད་བསྡམ་བྱ་ཡིན་གྱི།
བཤགས་དགོས་ཡན་ཆད་ཀྱི་ལྟུང་བ་བསྐྱེད་པ་ལ་ལུས་ངག་ཏུ་ཐོན་པ་ཡན་ལག་ཏུ་དགོས་ཏེ།
འདུལ་བ་བསྡུས་པ་ལས་སེམས་འབའ་ཞིག་གིས་ནི་བཤགས་པར་བྱ་དགོས་པའི་ལྟུང་བ་
ཀུན་ནས་སློང་བ་མེད་ཀྱི་བདག་ཉིད་ཀྱིས་བསྡམ་པར་བྱ་བ་ཁོ་ན་ལ་ཡིན་ཏེ་ཞེས་གསུངས་
པ་དང་། ཊིཀ་ལས། ཐམས་ཅད་དུ་ཡང་བསྡམ་པར་བྱ་བ་ཞེས་བྱ་བ་ནི་ཡིད་ཀྱི་ཉེས་བྱས་
ཡིན་པར་རིག་པར་བྱའོ་ཞེས་བཤད་པ་དང་། འོད་ལྡན་དུ་གཏམ་གྱི་གཞི་ལུང་དུ་དྲངས་པ་
ལས། ལྟུང་བ་ནི་རྣམ་པར་རིག་བྱེད་ཉིད་དང་གཟུགས་ཅན་ཉིད་དུ་བསྟན་པའི་ཕྱིར་ཞེས་
གསུངས་ཏེ། ལྟུང་བ་གཟུགས་ཅན་ནི་རྣམ་པར་རིག་བྱེད་མ་ཡིན་པའི་གཟུགས་ཡིན་ལ་དེ་
ལ་ལུས་ངག་གི་རིག་བྱེད་སྔོན་དུ་འགྲོ་བས་ཁྱབ་པའི་ཕྱིར་དང་། གཏམ་གྱི་གཞི་དང་འོད་
ལྡན་ལས་སེམས་ལས་བྱུང་བ་འབའ་ཞིག་ནི་ལྟུང་བ་མེད་དོ་ཞེས་གསུངས་ལ། གཅིག་ལས་
འཕྲོས་པ་ལས་ཀྱང་ལྟུང་བ་ནི་གཉིས་ཏེ། ལུས་ཀྱི་དང་ངག་གིའོ་ཞེས་གསུངས་པས་ཤེས་སོ་
ཞེས་ཟེར་རོ། ། །
དེ་དགག་པ་ལ་གཉིས་ལས། གནོད་བྱེད་བརྗོད་པ་ནི། ལུས་ངག་ཏུ་མ་ཐོན་ན་

བཤགས་དགོས་ཡན་ཆད་ཀྱི་ལྟུང་བ་མི་བསྐྱེད་ན། གཏམ་གྱི་གཞི་ལས་ཚིག་ཏུ་ཡང་མི་སྨྲ་
ལུས་ཀྱིས་ཀྱང་མ་རྩོལ་ཀྱང་དགེ་སློང་མར་མི་འགྱུར་བ་མཆིས་སམ། ཡོད་དེ་དགེ་སློང་མས་
དགེ་སློང་མའི་ཕམ་པའི་ལྟུང་བ་བྱུང་བ་ལ་མཐོང་ལ་བཅབས་ཏེ་སྐྱ་རེངས་ཤར་ན་ཕམ་པར་
འགྱུར་རོ་ཞེས་གསུངས་པ་དང་འགལ་ལ། ལུང་དེ་ཉིད་ལས་སེམས་ལས་བྱུང་བའི་ཉེས་པ་
གང་ཞེ་ན། དགེ་སློང་གཅིག་པུ་དགོན་པ་ན་གནས་པ་ན། དེ་གསོ་སྦྱོང་ལ་སེམས་མི་བསྐྱེད།
ཚིག་ཏུ་ཡང་མི་སྨྲ་བ་དེའི་ཉེས་པ་དེའི་སེམས་ལས་བྱུང་བའི་ཉེས་པ་སྟེ་ཞེས་གསུངས་པ་དང་
འགལ་ལོ། །རིགས་པས་ཀྱང་བྱ་བ་མི་བྱེད་པའི་ལྟུང་བ་བསྐྱེད་པ་ལ་ཆོས་ཅན། ལུས་ངག་
ཏུ་ཐོན་པ་ཡན་ལག་ཏུ་མི་དགོས་པར་ཐལ། ལུས་ངག་ཏུ་ཐོན་པ་དང་མ་ཐོན་པ་ལ་དགག་བྱ་
ལ་ཁྱད་པར་མེད་པའི་ཕྱིར་རོ། །སྒྲུབ་བྱེད་གཞིག་པ་ནི། སྤྱིར་ན་ལྟུང་བ་ལ་རིགས་གཉིས་
ལས་མི་བྱ་བ་བྱེད་པའི་ལྟུང་བ་ནི་སྲོག་གཅོད་པའི་ལྟུང་བ་ལྟ་བུའོ། །བྱ་བ་མི་བྱེད་པའི་ལྟུང་
བ་ནི་གསོ་སྦྱོང་མི་བྱེད་པའི་ལྟུང་བ་ལྟ་བུ་སྟེ། ཁྱེད་ཀྱིས་ལུང་དྲངས་པ་དེ་ཐམས་ཅད་ནི་མི་
བྱ་བ་བྱེད་པའི་ལྟུང་བ་རྣམས་ལ་དགོངས་པའོ། །དེས་ན་མི་བྱ་བ་བྱེད་པའི་ལྟུང་བ། བཤགས་
དགོས་ཡན་ཆད་བསྐྱེད་པ་ལ་ནི་ཆོས་ཅན། ལུས་ངག་ཏུ་ཐོན་པ་ཡན་ལག་ཏུ་དགོས་ཏེ།
ལུས་ངག་ཏུ་མ་ཐོན་ན་བྱ་བ་མ་ཡིན་པ་བྱས་པའི་ཐ་སྙད་རང་མེད་པའི་ཕྱིར་རོ་ཞེས་བླ་མ་
རྣམས་གསུངས་སོ། །སྤྱིར་བཏང་ལ་དེ་ལྟར་ཡིན་ཡང་། དམིགས་བསལ་ནི་བྱ་བ་མ་ཡིན་པ་
བྱེད་པའི་སྐབས་སུ་ཡང་བསམ་པ་འབའ་ཞིག་ལས་སྦོམ་པོར་གསུངས་པ་གཉིས་ཡོད་དེ་
གལ་ཏེ་སྔར་ན་ནི་སྦྱོར་བ་གཞན་ཉིད་དོ་ཞེས་པ་དང་། བརྙས་པ་དང་བསྐྱིས་པ་དག་ནི་མི་
སྦྱིན་པར་སེམས་པའོ་ཞེས་གསུངས་ཏེ་འདི་གཉིས་ལ་ལུས་ངག་ཏུ་ཐོན་པར་དགོས་པ་ནི་
འདུལ་བའི་ལུང་དང་བསྟན་བཅོས་ལས་མ་གསུངས་སོ། །གཞན་ཡང་བསམ་པ་འབའ་
ཞིག་གིས་སྡོམ་པ་གཏོང་བ་གཉིས་ཡོད་དེ། ཤེས་ན་ནི་དེ་ཞིག་གོ་ཞེས་པ་དང་། ཊཱིཀ་ལས།
བསམ་པ་ཙམ་གྱི་དབང་གིས་ཀྱང་སྡོམ་པ་གཏོང་བ་གནང་སྟེ། དཔེར་ན་དགེ་བའི་རྩ་བ་

ཆད་པ་ལྟ་བུའོ་ཞེས་གསུངས་སོ། ། །
གཉིས་པ་ལ་ལྟུང་བ་རྣམ་པར་བཞག་པ་ནི། དེ་གཉིས་དང་ཞེས་སོ། །འདིའི་སྤྱི་དོན་ལ་
བཞི་ལས། གླེང་གཞི་ལ་གཉིས་ལས། བྱུང་ལ་མ་བཅས་པའི་གླེང་གཞི་ནི། སྒྲ་གཅན་ཟིན་
གྱིས་ཤེས་བཞིན་དུ་བརྫུན་དུ་སྨྲས་པའི་བྱུང་བ་སྟེ་བཅས་པ་མ་མཛད་དོ། །བྱུང་ལ་བཅས་
པའི་གླེང་གཞི་ནི་མཉན་ཡོད་དུ་ཤཱཀྱའི་བུ་དགེ་སློང་ལག་བརྒྱུད་ཀྱིས་ཤེས་བཞིན་དུ་བརྫུན་
དུ་སྨྲས་པ་ལས་ལྟུང་བྱེད་དུ་བཅས་སོ། །དགག་བྱ་ནི་གཞན་བསླུས་པའི་སྒོ་ནས་གཞན་ལ་
གནོད་པའོ། །ངོ་ཏི་ནི་བཅས་ལྡན་དགེ་སློང་གིས་བརྫུན་བཞི་ལས་གཞན་པ་ཤེས་བཞིན་
གྱིས་བརྫུན་ངག་ཏུ་སྨྲས་ཏེ་དོན་གོ་བ་ལས་གྱུར་པའི་ལྟུང་བ་དངོས་གཞིའོ། །
་ཡན་ལག་ལ་བཞི་ལས། དང་པོ་གཞིའི་ཡན་ལག་ལ་གཉིས་ལས། གང་ལ་སྨྲ་བའི་
ཡུལ་ནི། སྔར་མི་ཆོས་བླ་མའི་སྐབས་སུ་བཤད་པ་དང་འདྲའོ། །གང་སྨྲ་བའི་དངོས་པོ་ནི།
བརྫུན་བཞི་ལས་གཞན་པའི་བརྫུན་དུ་སྨྲ་བ་ནི་དེ་གཉིས་དང་ཕམ་ལྷག་ཏུ་གྱུར་པ་གཉིས་
ལས་གཞན་པའི་བརྫུན་དུ་སྨྲ་བའོ་ཞེས་སོ། །བསམ་པའི་ཡན་ལག་ལ་གཉིས་ལས་འདུ་
ཤེས་ནི་གཞིའི་ཡན་ལག་དེ་དག་ལ་མ་འཁྲུལ་བ་སྟེ། དེ་ཡང་ངེས་པའི་འདུ་ཤེས་སམ། རང་
གི་གཞིའི་རྣམ་པར་མ་དོར་བར་འཛིན་པའི་ཡིད་གཉིས་ཀྱང་རུང་སྟེ། ཊིཀ་ལས། ཡིད་
གཉིས་ཟ་བའི་འདུ་ཤེས་ཀྱིས་སྤྱད་ན་ཞེས་སོ། །ཀུན་སློང་ནི་ཤེས་བཞིན་གྱིས་བརྫུན་སྨྲ་
བར་འདོད་པ་རྒྱུན་མ་ཆད་པའོ། །སྦྱོར་བ་ནི་ངག་མཚན་ཉིད་ལྔ་ལྡན་གྱིས་ཤེས་བཞིན་
བརྫུན་སྨྲ་བར་ཞུགས་པའོ། །མཐར་ཐུག་ནི་ཉན་པ་པོས་དོན་གོ་བའོ། །ཡན་ལག་གི་དོན་ནི།
དེ་གཉིས་དང་ཞེས་པ་ནས་གཞན་པའི་བརྫུན་དུ་སྨྲ་བའོ་ཞེས་སོ། །འོ་ན་བཤེས་ངོར་བྱས་
སོ་ཞེས་སྐུར་བ་འདེབས་པ་ལ་སོགས་པ་དག་དང་འབྲས་ཆེན་གྱིས་ཚོད་མ་འགེངས་པ་ལུས་
ཀྱི་བརྫུན་ཆོས་ཅན། ཤེས་བཞིན་གྱི་བརྫུན་ཡིན་པར་ཐལ། བརྫུན་བཞི་པོ་དེ་དག་ལས་
གཞན་པའི་བརྫུན་ཡིན་པའི་ཕྱིར་རོ་ཞེ་ན། སྐུར་འདེབས་དེ་རྣམས་དམིགས་བསལ་ཡིན་

ལ༑ འབྲས་ཆན་གྱི་ཚོད་མ་འགེབས་པ་ནི་ཉེས་བྱས་སུ་འགྱུར་བའི་བརྫུན་གྱིས་བསྡུས་སོ། །
སྨྲ་བཞིན་པའི་ཚེ་ཉིད་ནའང་འདུ་ཤེས་བསྒྱུར་ཏེ། སྨྲ་འདོད་བྱུང་ན་བརྫུན་དུ་སྨྲ་བ་དེ་ཀུན་ནས་
སློང་བ་ཡིན་ཏེ་བརྫུན་སྨྲ་བའི་ལྟུང་བ་དངོས་གཞིར་འགྱུར་བ་ཡིན་ནོ། །
ད་ནི་སྐྱོན་ནས་སྨྲ་བའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་ནི་
མཉན་ཡོད་དུ་དྲུག་སྡེས་དགེ་སློང་གཞན་གྱི་སྐྱོན་ནས་སྨྲས་པས་ལྟུང་བྱེད་དུ་བཅས་སོ། །
དགག་བྱ་ནི་རང་རིགས་ཀྱི་སེམས་བདེ་བ་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་
གིས་དགེ་སློང་གཞན་ལ་ཡུལ་དུས་དེ་ན་སྐྱོན་དུ་གྲགས་པ་གང་ཡང་རུང་བ་ངག་ཏུ་སྨྲས་ཏེ་
དོན་གོ་བ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། ཡུལ་གང་གི་སྐྱོན་ནས་སྨྲ་བ་
དང་། གང་སྨྲ་བའི་དངོས་པོའོ། །དང་པོ་ནི། དགེ་སློང་ཆོས་དྲུག་ལྡན་ཏེ། སྔར་བྱིན་ཕྲོགས་
ཀྱི་སྐབས་སུ་བཤད་པ་དང་འདྲའོ། །གཉིས་པ་ནི། ཡུལ་དུས་དེ་ན་སྐྱོན་དུ་གྲགས་པ་གང་
ཡང་རུང་བ་སྟེ། རུང་བ་མ་ཡིན་པར་བསམ་པ་གང་ཡང་རུང་བ་སྨྲས་ནའོ་ཞེས་སོ། ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་སྐྱོན་ནས་སྨྲ་ཞིང་གོ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་ངག་མཚན་ཉིད་ལྔ་
ལྡན་གྱིས་སྐྱོན་ནས་སྨྲ་བར་ཞུགས་པའོ། །མཐར་ཐུག་ནི་ཉན་པ་པོས་དོན་གོ་བའོ། །ཡན་
ལག་གི་དོན་ནི་དགེ་སློང་གིའོ་ཞེས་སོ། །རུང་བ་མ་ཡིན་པར་བསམ་པ་ནི་རུང་བ་མ་ཡིན་
པར་གྲགས་པ་སྟེ་སྐྱོན་གང་ཡང་རུང་བ་སྨྲས་ནའོ། །འདི་ནི་ལུང་རྣམ་འབྱེད་ལས། རིགས་
དང་བཟོ་དང་ལས་དང་ནི། །རྟགས་ནད་ལྟུང་བ་སྡེ་ལྔ་དང་། །ཉེ་བའི་ཉོན་མོངས་རྣམས་
དང་ནི། །སྤྲོ་བར་བྱེད་པ་ཐ་མ་ཡིན། །ཞེས་གསུངས་པ་དང་སྦྱར་རོ། །རུང་བ་མ་ཡིན་པར་
གྲགས་པ་ལས། གཞན་ཆེ་བ་རྒྱལ་རིགས་ཉིད་དང་རིགས་བཙུན་པ་བྲམ་ཟེ་ཉིད་ཁྱོད་ཡིན་
ནོ༑ ༑ཞེས་སྨྲས་པ་ལ་སོགས་པ་ནི་ཉེས་བྱས་སོ། །ལ་སོགས་ཞེས་པས་ནི་ཁྱོད་ཀྱིས་རྒྱལ་

རིགས་དང་བྲམ་ཟེའི་རིགས་ཀྱི་བཟོ་བསླབ་དགོས་སོ། །ལས་བྱ་དགོས་སོ་ཞེས་ལུང་ལས་
གསུངས་པ་དེ་བསྡུས་སོ། །
ད་ནི་ཕྲ་མ་བྱེད་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་ནི་
མཉན་ཡོད་དུ་དྲུག་སྡེས་དགེ་འདུན་ལ་ཕྲ་མ་བྱས་པ་ལས་ལྟུང་བྱེད་དུ་བཅས་སོ། །དགག་
བྱ་ནི་རང་རིགས་ཀྱི་མཛའ་བའི་ལོངས་སྤྱོད་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་
གིས་དགེ་སློང་གཞན་གཉིས་ཡན་ཆད་དབྱེ་བའི་བསམ་པས་ཕྲ་མའི་ཚིག་ངག་ཏུ་སྨྲས་ཏེ་
དོན་གོ་བ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ནི་སྔར་བཤད་པའི་དགེ་སློང་ཆོས་དྲུག་
ལྡན་གཉིས་ཡན་ཆད་ཡིན་པ་དང་། ཐམས་ཅད་དུ་བྱེ་ཟིན་པ་མ་ཡིན་པ་སྟེ། གཞན་དུ་ན་ཕྲ་
མ་བྱས་ཀྱང་དགག་བྱ་མི་རྫོགས་པའི་ཕྱིར་རོ། །བསམ་པའི་ཡན་ལག་ལ་གཉིས་ལས་འདུ་
ཤེས་ནི་གཞི་ལ་མ་འཁྲུལ་བའོ། །ཀུན་སློང་ནི་ཕྲ་མ་བྱེད་པར་འདོད་པ་རྒྱུན་མ་ཆད་པའོ། །
སྦྱོར་བ་ནི་ངག་མཚན་ཉིད་ལྔ་ལྡན་གྱིས་ཕྲ་མའི་ཚིག་སྨྲ་བར་ཞུགས་པའོ། །མཐར་ཐུག་ནི་
ཕ་རོལ་པོས་དོན་གོ་བའོ། །ཡན་ལག་གི་དོན་ནི། ཆེ་གེ་མོ་ཞིག་ཞེས་པ་ནི་ཊཱི་ཀ་ལས་དགེ་
སློང་ཆེ་གེ་མོ་ཞིག་འདི་སྐད་ཟེར་རོ་ཞེས་སྣང་ཡང་དགེ་སློང་ཞེས་པ་དང་ཆེ་གེ་མོ་ཞེས་པ་
འདི་གཉིས་ཀྱི་བར་དུ་ཡི་གེ་ཆད་པ་སྟེ། ལུང་རྣམ་འབྱེད་ལྟར་ན་དགེ་སློང་གཅིག་ན་རེ་ཁྱོད་
ཀྱི་རིགས་ཀྱི་སྐྱོན་བརྗོད་པ་ལ་སོགས་པའི་ཚིག་ཆེ་གེ་མོ་ཞིག་ཟེར་རོ་ཞེས་སྨྲས་ནའོ་ཞེས་
སོ༑ ༑ཊིཀ་ལས། གང་གིས་མིང་ནས་སྨོས་པ་དེ་ཡང་དགེ་སློང་ཉིད་ཡིན་ནའོ་ཞེས་སོ། །
གཞན་དུ་ན་ཉེས་བྱས་སོ་ཞེས་པ་ལ་ལུང་ལས་གསུངས་ཚུལ་གཉིས་ལས། ལུང་རྣམ་འབྱེད་
ལས་མིང་ནས་སྨོས་པ་ལས་གཞན་དུ་ན་སྟེ་མིང་ནས་མ་སྨོས་པར་ཕྲ་མ་བྱས་ན་ཉེས་བྱས་སོ་
ཞེས་གསུངས་ལ། ལུང་ཞུ་བ་ལས། དགེ་སློང་ཉིད་ཡིན་པ་ལས་གཞན་དུ་ན་སྟེ་དགེ་ཚུལ་ལ་
སོགས་པའི་ཕྲ་མ་བྱས་ན་ཉེས་བྱས་སོ་ཞེས་གསུངས་པའོ། །

ད་ནི་སྐྱོ་སྡོགས་བྱས་དགེ་སློང་དག་དགག་བྱ་ནི་རི
ད་ནི་སྐྱོ་སྔོགས་བྱེད་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་
ནི་མཉན་ཡོད་དུ་དྲུག་སྡེས་དགེ་སློང་དག་གི་རྩོད་པ་དགེ་འདུན་གྱིས་ཞི་བར་བྱས་པ་ལ་སྐྱོ་
སྔོགས་བྱས་པ་ལས་ལྟུང་བྱེད་དུ་བཅས་སོ། །དགག་བྱ་ནི་རང་རིགས་ཀྱི་མཛའ་བའི་ལོངས་
སྤྱོད་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གིས་དགེ་སློང་གཉིས་ཡན་ཆད་ཀྱི་རྩོད་
པ་དགེ་འདུན་གྱིས་ལེགས་པར་ཞི་བར་བྱས་པ་ལ་ངག་གིས་སྐྱོ་སྔོགས་བྱས་ཏེ་དོན་གོ་བ་
ལས་གྱུར་པའི་ལྟུང་བ་དངོས་གཞིའོ། །ཡན་ལག་ལ་བཞི་ལས་གཞིའི་ཡན་ལག་གོ། །དེ་ལ་
བཞི་ལས་དང་པོ་ཡུལ་གང་དག་རྩོད་པར་བྱེད་པ་ནི་དགེ་སློང་ཆོས་དྲུག་ལྡན་ལས་ལྟ་བ་
མཐུན་པ་མ་གཏོགས་པ་ཆོས་ལྔ་ཚང་བའི་སྟེང་དུ་རྩོད་པར་བྱེད་པ་པོའི་དགེ་སློང་གཉིས་
ཡན་ཆད་ཡིན་པ་སྟེ། དགེ་སློང་གཉིས་ཀྱི་རྩོད་པ་ཞེས་གསུངས་པས་སོ། །གཉིས་པ་གང་
ལ་སྐྱོ་སྔོགས་བྱ་བའི་ཡུལ་ནི་དགེ་སློང་གཉིས་ཡན་ཆད་ཀྱི་རྩོད་པ་ཡིན་པ་དང་དགེ་འདུན་
གྱིས་ལེགས་པར་ཞི་བར་བྱས་པ་ཡིན་པ་སྟེ། དགེ་སློང་གཉིས་ཀྱི་རྩོད་པ་ཉིད་དགེ་འདུན་
གྱིས་ལེགས་པར་ཞི་བར་བྱས་པ་ཉིད་ལའོ་ཞེས་སོ། །གསུམ་པ་གང་གིས་སྐྱོ་སྔོགས་བྱེད་
པའི་རྟེན་ནི་རང་ཞི་བྱེད་དེ་ལ་གཏོགས་པ་ཡིན་པ་སྟེ། གཉུག་མར་གནས་པ་དང་ལས་བྱེད་
པ་དང་འདུན་པ་འབུལ་བ་ཞེས་སོ། །བཞི་པ་གང་ལ་གོ་བར་བྱེད་པའི་ཡུལ་ནི་དགེ་སློང་
ཆོས་དྲུག་ལྡན་ནོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རྩོད་པ་ཞི་བར་བྱས་ཟིན་པ་དེ་ལ་སྐྱོ་སྔོགས་བྱེད་པར་འདོད་པ་རྒྱུན་མ་ཆད་པའོ། །
སྦྱོར་བ་ནི་ངག་མཚན་ཉིད་ལྔ་ལྡན་གྱིས་སྐྱོ་སྔོགས་བྱེད་པར་ཞུགས་པའོ། །མཐར་ཐུག་ནི་ཕ་
རོལ་པོས་དོན་གོ་བའོ། །ཡན་ལག་གི་དོན་ནི་ཤེས་གཙོ་བོ་ཞེས་སོ། །སྐྱོ་སྔོགས་སོ་ཞེས་པ་
ནི་ཊིཀ་ལས་སྐྱོ་སྔོགས་བྱེད་པ་ནི་འཁྲུག་ལོང་བྱེད་པ་སྟེ་ཞེས་སོ། །སྐྱོ་སྔོགས་བྱེད་པ་ནི་
འགྲེལ་ཆུང་ལས་རྩོད་པ་ཞི་བར་མི་རིགས་ཀྱིས། ད་དུད་རྩོད་པར་རིགས་སོ་ཞེས་ཟེར་ནའོ་

ཞེས་བཤད་ལ། ལུང་རྣམ་འབྱེད་ལས། རྩོད་པ་འདི་ནི་ཉེ་བར་ཞི་བར་མ་ཡིན་གྱིས་ཡང་ཞི་
བར་བྱའོ་ཞེས་སྐྱོ་སྔོགས་བྱེད་དེ་གསུངས་སོ། །སྐྱོ་སྔོགས་བྱེད་པ་པོ་གཉུག་མར་གནས་པ་
དང་ལས་བྱེད་པ་དང་འདུན་པ་འབུལ་བ་དག་ཁོ་ན་ལ་ལྟུང་བྱེད་དངོས་གཞིའོ། །ཊིཀ་ལས།
ད་ནི་འདི་ལྟར་སེམས་ཞེས་ལྟ་བ་སྨྲ་བ་དང་། ལུང་དགེ་སློང་མའི་རྣམ་འབྱེད་ལས། སྐྱོ་
སྔོགས་བྱེད་པ་པོ་གློ་བུར་འོངས་པ་ཞེས་གསུངས་པས་ལྟུང་བ་འབྱིན་པ་པོ་གློ་བུར་དུ་འོངས་
པ་དག་ལ་ནི་ཉེས་བྱས་ཁོ་ནའིའོ། །རྩོད་པ་གཞན་ཉིད་ལ་ཞེས་པ་ནི་ཀུན་སློང་སྤྱི་ཞུགས་ཀྱི་
དབང་དུ་བྱས་པའོ་ཞེས་གསུངས་སོ། །ལས་ཀྱི་འབྲས་བུ་ལ་ཞེས་པ་ནི་གཞི་རྩོད་པ་ཡིན་པ་
མ་ཚང་བའོ། །
ད་ནི་སྟོན་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་ནི་མཉན་
ཡོད་དུ་འཆར་ཀས་ཁྱིམ་པ་མོ་ལ་ཆོས་བསྟན་ཅིང་དེའི་རྗེས་སུ་དྲུག་སྡེ་ས་ཚིག་དྲུག་ལས་
ལྷག་པར་བསྟན་པ་ལས་ལྟུང་བྱེད་དུ་བཅས་སོ། །དགག་བྱ་ནི་ཆགས་པའི་རྒྱུར་འགྱུར་བའོ། །
ངོ་ཏི་ནི་བཅས་ལྡན་དགེ་སློང་གིས་ཁྲིམས་གྲོགས་སྐྱེས་པ་མེད་པར་ཁྱིམ་པ་མོ་ལ་ཆོས་ཚིག་
ལྔའམ་དྲུག་ལས་ལྷག་པར་བསྟན་ཏེ་དོན་གོ་བ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་གོ། །དེ་ལ་བཞི་སྟེ། གང་ལ་བསྟན་པའི་
ཡུལ་དང་། གང་བསྟན་པའི་ཆོས་དང༌། གང་དུ་བསྟན་པའི་གནས་དང་། གང་གིས་སྟོན་
པའི་རྟེན་ནོ། །དང་པོ་ལ་བརྒྱུད་དེ། སྦར་འཁྲིག་ཚིག་གི་སྐབས་སུ་བཤད་པ་ལྔའི་སྟེང་དུ།
ཁྱིམ་པ་མོ་ཡིན་པ་སྟེ། ཁྱིམ་པ་མོ་ལ་སྟོན་པའོ་ཞེས་སོ། །སེལ་བ་རབ་བྱུང་མོ་ལ་ཁྲིམས་
གྲོགས་མེད་པར་ཆོས་སྟོན་ན་ཉེས་བྱས་སོ། །བུད་མེད་མཁས་པའི་རང་བཞིན་ཅན་མ་ཡིན་
པ་སྟེ། ལུང་རྣམ་འབྱེད་ལས། བུད་མེད་མཁས་པའི་རང་བཞིན་ཅན་གྱིས་གོང་ནས་གོང་དུ་
དྲིས་པ་གཏན་ལ་དབབ་པ་བྱས་པ་དང་ཞེས་ལྟུང་མེད་དུ་གསུངས་སོ། །ངོ་མ་སྤོས་པ་སྟེ།
བལ་ཁུར་བ་ལ་བཤད་པའི་གནད་ཀྱིས་ཤེས་སོ། །

གཉིས་པ་གང་བསྟན་པའི་ཆོས་ལ་བཞི་ལས། སངས་རྒྱས་ཀྱི་བཀའ་འམ་དེའི་བསྟན་
བཅོས་ཡིན་པ་སྟེ། ཆོས་སོ་ཞེས་པ་དང་རྣམ་འབྱེད་འགྲེལ་ལས། ཆོས་ཞེས་བྱ་བ་ནི་སངས་
རྒྱས་ཀྱིས་གསུངས་པའམ་སངས་རྒྱས་ཀྱི་ཉན་ཐོས་ཀྱིས་བཤད་པའོ་ཞེས་སོ། །དོན་བཤད་
པ་ཡིན་པ་སྟེ། དོན་མི་འཆད་པར་ཚིག་འདོན་པ་ཡིན་ན་ལྟུང་མེད་དུ་གསུངས་པས་ཤེས་ཏེ།
དུས་ཁྲིམས་འབོགས་པ་དང་ཡོན་འཆད་པ་དག་ནི་མ་ཡིན་ནོ་ཞེས་གསུངས་སོ། །ཚིག་
ལྔའམ་དྲུག་ལས་ལྷག་པར་ཚིག་བཞིར་ལོངས་པ་སྟེ། ཚིག་དྲུག་ལས་ལྷག་པར་རོ་ཞེས་པ་
དང༌། ཊཱིཀ་ལས། ཐ་ན་ཚིགས་སུ་བཅད་པ་ཙམ་འདོན་ན་ཡང་ངོ་ཞེས་གླུ་ལེན་པ་ལ་བཤད་
པའི་གནད་ཀྱིས་ཤེས་སོ། །སྔར་ཤེས་ལས་གཞན་ཡིན་པ་སྟེ། སྔར་ཤེས་ཟིན་ན་ནི། སློབ་
གཉེར་བསོད་པ་དང་ཞེས་ལྟུང་མེད་དུ་གསུངས་པས་སོ། །གསུམ་པ་གང་དུ་བསྟན་པའི་
གནས་ནི། གནས་གཅིག་ཡིན་པ་སྟེ། གནས་གཞན་དུ་ནི་སྔ་མ་མ་བྱས་པ་ཉིད་དོ་ཞེས་
གསུངས་པས་སོ། །གསུམ་པ་གང་གིས་སྟོན་པའི་རྟེན་ནི། ཁྲིམས་གྲོགས་དང་མི་ལྡན་པ་སྟེ་
སྐྱེས་པ་མེད་པར་རོ་ཞེས་གསུངས་པས་སོ། ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་ཆོས་ཚིག་ལྔའམ་དྲུག་ལས་ལྷག་པར་སྨྲ་ཞིང་གོ་བར་འདོད་པ་རྒྱུན་མ་ཆད་པའོ། །
སྦྱོར་བ་ནི་ངག་མཚན་ཉིད་ལྔ་ལྡན་གྱིས་ཆོས་སྟོན་པའི་སྦྱོར་བ་གཅིག་གིས་ཚིག་ལྔའམ་དྲུག་
ལས་ལྷག་པར་ཆོས་སྟོན་པར་ཞུགས་པའོ། །མཐར་ཐུག་ནི་བུད་མེད་དེས་དོན་གོ་བའོ། །
ཡན་ལག་གི་དོན་ལ་མཁས་པས་གོང་ནས་གོང་དུ་དྲིས་པ་ནི་རྣམ་འབྱེད་འགྲེལ་ལས་དོན་
གྱི་ཐེ་ཚོམ་བཅད་པའི་ཕྱིར་རོ་ཞེས་བཤད་དོ། །གཞན་ཡང་རྣམ་འབྱེད་འགྲེལ་ལས། སློབ་
གཉེར་བསོད་པ་ཞེས་བྱ་བ་ནི་སྔར་ལུང་ཕོག་པའོ་ཞེས་བཤད་པས། དོན་སྔར་ནས་ཤེས་
ཟིན་པ་དེ་ངེས་ཤིང་བྱང་བར་བྱེད་པའོ། །རྣམ་འབྱེད་འགྲེལ་ལས། ཁ་ཏོན་ཞུ་བ་ཞེས་བྱ་བ་
ནི་ཁ་ཏོན་འདོན་པའོ་ཞེས་བཤད་པས། ཚིག་སྔར་ནས་བཟུང་ཟིན་པ་དེ་མི་བརྗེད་ཅིང་བྱང་

བར་བྱ་བའི་ཕྱིར་ཚིག་ཁ་ཏོན་དུ་འདོན་པའོ། །དམིགས་ཀྱིས་འདྲི་བ་ནི་རྣམ་འབྱེད་འགྲེལ་
ལས་ཚིག་ལ་ཐེ་ཚོམ་ཟ་བའི་གནས་རྣམས་ངེས་པར་བྱེད་པའོ་ཞེས་བཤད་དོ། །ཡོན་བཤད་
པ་ནི་ཡོན་བསྔོ་བ་སྟེ། སྨན་གྱི་གཞིའི་ཊིཀ་ལས་ཡོན་བཤད་པ་ཞེས་བྱ་བ་ནི་དགེ་བའི་རྩ་བ་
བསྔོས་ཤིང་སྨོན་ལམ་འདེབས་པའོ་ཞེས་བཤད་དོ། ། །
ད་ནི་འདོན་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་ནི་མཉན་
ཡོད་དུ་དྲུག་སྡེས་བསྙེན་པར་མ་རྫོགས་པ་དང་ཚིག་མཉམ་དུ་ཆོས་འདོན་པར་བྱེད་པ་ལས་
ལྟུང་བྱེད་དུ་བཅས་སོ། །དགག་བྱ་ནི་ལུང་འབོགས་པ་པོ་དང་ཆོས་ལ་མ་གུས་པ་སྟེ། ཊཱིཀ་
ལས་དང་པོ་ལེན་པ་དང་། འདོན་པའི་དུས་ན་རང་དབང་དུ་བརྗོད་པ་ནི་འདོན་དུ་འཇུག་པ་
དེ་དང་ཆོས་ལ་ཡང་མ་གུས་པའི་བསམ་པ་བརྒྱུད་པར་གནས་པར་ཡིན་པས་ལྟུང་བ་འདི་
རྣམ་པར་བཞག་སྟེ། ལུང་འབོགས་པ་ལ་མ་ལྟོས་པའི་ཕྱིར་རོ་ཞེས་བཤད་དོ། །ངོ་ཏི་ནི་
བཅས་ལྡན་དགེ་སློང་གིས་བསྙེན་པར་མ་རྫོགས་པའམ་བསླབ་པ་བྱིན་པ་དང་དུས་མཉམ་
དུའམ་འཇུག་ཐོགས་སུ་སྟོན་བྱེད་དུ་གྱུར་པའི་ཚིག་བཞིར་ལོངས་པའམ་ཡི་གེ་འདོན་པ་
ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་ལ་འདོན་པའི་ཡུལ་
དང་། གང་འདོན་པའི་དངོས་པོའོ། །དང་པོ་ལ་ལྔ་ལས། བསྙེན་པར་མ་རྫོགས་པའམ་
བསླབ་པ་བྱིན་པ་ཡིན་པ་སྟེ། བསྙེན་པར་མ་རྫོགས་པ་དང་གཅིག་ཅར་རམ་ཞེས་པ་དང་།
སྤྱིར་བསྟན་པ་ལས་བསྙེན་པར་མ་རྫོགས་པ་དང་ལྡན་པ་ཉིད་ཀྱང་ངོ་ཞེས་སོ། །སེལ་བ་ནི་
དགེ་སློང་གིས་དགེ་སློང་མ་དང་འདོན་པའམ་དགེ་སློང་དང་འདོན་ན་ཉེས་བྱས་སོ། །བསམ་
པ་ཐག་པ་ནས་སློབ་པར་འདོད་པ་སྟེ། ཊཱིཀ་ལས། འདོན་པ་ཞེས་བྱ་བ་ནི་ཀློག་པའི་ཕྱིར་
བརྗོད་པ་ཡིན་པར་བསམས་ཏེ། ཁ་ཏོན་ཞུ་བ་ལ་སོགས་པ་དག་ལ་ལྟུང་བ་མེད་དོ་ཞེས་
གསུངས་པའི་ཕྱིར་ཞེས་གསུངས་སོ། །བསྡུས་པ་ལས་ཀྱང་ཆོས་བསྟན་པ་སྦྱིན་པའི་ཚུལ་

གྱིས་ལེན་དུ་འཇུག་པ་ཡིན་ཏེ། ཞེས་བཤད་པས་ཤེས་སོ། །ངོ་མ་སྤོས་པ་སྟེ། བལ་འཁུར་
བ་ལ་བཤད་པའི་གནད་ཀྱིས་ཤེས་སོ། །དེ་ཡང་ཆོས་འདོན་པ་ལ་ཡིན་གྱི་ཡི་གེ་འདོན་པ་ལ་
མ་ཡིན་ནོ། །ཐ་སྙད་ལྔ་དང་ལྡན་པ་དང་། ལུས་ཐ་མལ་དུ་གནས་པ་ནི། སྔར་མི་ཆོས་བླ་མའི་
སྐབས་སུ་བཤད་པ་བཞིན་ནོ། ། །
གཉིས་པ་གང་འདོན་པའི་དངོས་པོ་ནི་གསུམ་ལས། སྟོན་བྱེད་དུ་གྱུར་པའི་ཆོས་སམ་
ཡི་གེ་ཡིན་པ་སྟེ། སྟོན་བྱེད་དུ་གྱུར་པའི་ཞེས་སོ། །ཆོས་ཡིན་ན་ཚིག་བཞིར་ལོངས་པ་སྟེ།
འགྲེལ་ཆུང་ལས། བློ་ཀ་གཅིག་ཡན་ཆད་མེད་པ་བསྒྲིལ་ཞིང་སྨྲ་ན་ལྟུང་བར་འགྱུར་ཞེས་སོ། །
སྔར་ཤེས་ལས་གཞན་ཡིན་པ་སྟེ། ཁ་ཏོན་ཞུ་བ་ལ་སོགས་པ་ལ་ལྟུང་མེད་དུ་གསུངས་པས་
ཤེས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་དུས་མཉམ་དུའམ་མཇུག་ཐོགས་སུ་འདོན་པར་འདོད་པ་རྒྱུན་མ་ཆད་པ་སྟེ་
མི་འདོད་བཞིན་དུ་གྲུབ་པ་ནི་མ་གཏོགས་སོ་ཞེས་བཤད་དོ། །སྦྱོར་བ་ནི་དུས་མཉམ་དུའམ་
མཇུག་ཐོགས་སུ་ཆེས་འདོན་པའི་སྦྱོར་བ་གཅིག་གིས་ཆོས་སམ་ཡི་གེ་འདོན་པར་ཞུགས་
པའོ། །མཐར་ཐུག་ནི་ཆོས་ཚིག་བཞི་བཏོན་ཟིན་པའམ་ཡི་གེ་གཅིག་ཙམ་བཏོན་ཟིན་པའོ། །
ཡན་ལག་གི་དོན་ལ། སྟོན་བྱེད་དུ་གྱུར་པའི་ཆོས་ཞེས་པའི་སྐབས་སུ་འདིར་མུ་བཞི་སྟེ།
སྟོན་བྱེད་ཡིན་ལ་ཆོས་མ་ཡིན་པ་ནི་དྲང་སྲོང་སེར་སྐྱས་བཤད་པ་ལྟ་བུའི་མུ་སྟེགས་ཅན་གྱི་
གཞུང་ལུགས་རྣམས་སོ། །ཆོས་ཡིན་ལ་སྟོན་བྱེད་མ་ཡིན་པ་ནི། ཊཱི་ཀ་ལས། སློབ་དཔོན་
དཔའ་བོས་བྱས་པའི་སྐྱེས་པའི་རབས་ཀྱི་རྒྱུད་ལྟ་བུ་ཞེས་སོ། །གཉིས་ཀ་ཡིན་པ་ནི་འདུལ་
བ་ལུང་ལྟ་བུའོ། །གཉིས་ཀ་མ་ཡིན་པ་ནི་བྱ་རོག་སོ་རྟོག་གི་བསྟན་བཅོས་ལྟ་བུའོ། །སྟོན་
བྱེད་ནི་དང་པོའི་སྟོན་པས་བཤད་པའི་བཀའ་ལུང་ངོ༌། །ཆོས་ནི་ལུང་རྣམ་འབྱེད་ལས་ཆོས་
ཞེས་བྱ་བ་ནི་སངས་རྒྱས་ཀྱིས་གསུངས་པ་དང་སངས་རྒྱས་ཀྱི་ཉན་ཐོས་ཀྱིས་བཤད་པའོ་

ཞེས་གསུངས་སོ། །སྟོན་པ་བཞུགས་པའི་ཚེ་ན་ཉན་ཐོས་ཀྱིས་བཤད་ན་ཡང་སྟོན་བྱེད་དུ་
འགྱུར་བ་ཡིན་ཏེ། བྱིན་གྱིས་བརླབས་པའི་བཀའ་ཡིན་པའི་ཕྱིར་རོ། །སྟོན་བྱེད་དང་ཆོས་
གཉིས་ཀ་ཡིན་པ་འདོན་ན་ལྟུང་བྱེད་དོ། །ཡི་གེ་ཡང་འདོན་ནའོ་ཞེས་པ་ནི། ཊཱི་ཀར་ལུང་
དྲངས་པ་ལས་གཅིག་ཅར་ཡི་གེ་བརྗོད་ན་ལྟུང་བྱེད་དོ། །མཇུག་ཐོགས་སུ་ཡི་གེ་བརྗོད་ན་
ལྟུང་བྱེད་དོ་ཞེས་གསུངས་ལ། ལུང་རྣམ་འབྱེད་ལས། སློབ་དཔོན་ཨ་ཞེས་འདོན་པ་ན་ཉེ་
གནས་ཀྱང་དུས་གཅིག་ཏུ་ཨ་ཞེས་འདོན་པ་སྟེ། དེ་ལྟར་ཡི་གེ་མཉམ་པས་སོ་ཞེས་གསུངས་
སོ༑ །མི་འདོད་བཞིན་དུ་གྲུབ་པ་དང་། རྗེས་སུ་ཉན་དུ་གཞུག་པར་བྱ་བ་འདོན་པ་སྟེ་འདི་
གཉིས་ཀྱི་ཁྱད་པར་ནི་ཡུལ་གྱི་ཀུན་སློང་མེད་པ་དང་རྟེན་གྱི་ཀུན་སློང་མེད་པ་སྟེ་གོ་རིམ་
བཞིན་ནོ། །
ད་ནི་གནས་ངན་ལེན་བརྗོད་པའི་ལྟུང་བྱེད་འཆད་དེ། བསླབ་པར་བྱ་བ་ནི་དགེ་སློང་
དང་དགེ་སློང་མ་ཞེས་པ་ནས་སོ། །འདིའི་སྤྱི་དོན་ལ་གཉིས་ལས། དང་པོ་གནས་ངན་ལེན་
བརྗོད་པ་བསྐོས་པའི་དགོས་པ་ནི་དེས་དེའི་གནས་ངན་ལེན་བརྗོད་ཀྱང་ལྟུང་བ་མི་འབྱུང་
བ་དང་། ལས་ཀྱིས་བསྐོས་པས་བཅས་པའི་ས་མཚམས་ཟིན་པ་དང་། དེའི་གནས་ངན་
ལེན་བརྗོད་ཅིང་གོ་བར་བྱས་པས་ངན་པ་འགོ་གཅིག་ཏུ་བསྒྲེ་ཞིང་དགེ་འདུན་སྤྱི་ལ་མ་དད་
པ་དེ་སྤོང་བའོ། །གཉིས་པ་བསྡུས་པའི་དོན་ལ་བཞི་ལས། དང་པོ་ཡུལ་གང་བསྒོ་བ་ནི།
བསྐོ་བའི་ཡུལ་ཆོས་བཅུ་བཞི་དང་ལྡན་པ་སྟེ་སྐབས་འོག་ཏུ་འཆད་པར་འགྱུར་རོ། །གཉིས་
པ་རྟེན་གང་གིས་བསྐོ་བ་ནི་དགེ་འདུན་མཚན་ཉིད་བཞི་ལྡན་གྱིས་སོ། །གསུམ་པ་ཆོ་ག་གང་
གིས་བསྐོ་བ་ནི་གསོལ་གཉིས་ཀྱི་ལས་ཀྱིས་བསྐོ་བའོ། །བཞི་པ་བསྐོས་པ་དེའི་བསླབ་བྱ་ནི་
ཁྱིམ་རྣམས་སུ་སོ་སོར་གོ་བར་བྱ་བ་སྟེ་གཞུང་དུ་འཆད་པར་འགྱུར་རོ། །དེ་ཡང་ཉེས་པ་གང་
གིས་སུན་ཕྱུང་བའི་ཉེས་པ་དེ་ཙམ་ཞིག་བརྗོད་པར་བྱའི་ཉེས་པ་གཞན་མི་བརྗོད་པ་དང་།
ཁྱིམ་པ་གང་སུན་ཕྱུང་བའི་ཁྱིམ་པ་དེ་རྣམས་ལ་བརྗོད་པར་བྱའི། ཁྱིམ་པ་གཞན་ལ་མི་

བརྗོད་དོ། །ཞུ་བ་ལས། ཉེས་པའི་མཐར་བྱ་བ་དང་། རིགས་ཀྱི་མཐར་བྱ་བ་ཞེས་གསུངས་
ལ༑ དེ་ལས་ལྷག་པར་བསྒོ་ན་ལྟུང་བར་འགྱུར་རོ་ཞེས་གསུངས་སོ། །ཡན་ལག་གི་དོན་ནི་
དགེ་སློང་དང་ཞེས་སོ། །རྣམ་འབྱེད་འགྲེལ་ལས། ཁྱིམ་སུན་འབྱིན་པར་བྱེད་ཅེས་བྱ་བ་ནི་
ཁྱིམ་བདག་གོ། །གནས་སུན་འབྱིན་པར་བྱེད་པ་ཞེས་བྱ་བ་ནི་རབ་ཏུ་བྱུང་བ་དག་གོ། །
ཡོས་ཚིག་པ་ཞེས་བྱ་བ་ནི་ཐལ་བར་གྱུར་བའོ། །སྐྱེར་མི་རུང་བའི་ཆོས་ཅན་ནི་འཕགས་
པའི་ལམ་གྱི་མྱུ་གུ་མི་སྐྱེ་བའོ་ཞེས་བཤད་དོ། །དངོས་གཞིའི་ལྟུང་བ་ནི་ཤེས་གཙོ་བོ་ཞེས་སོ། །
འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་དྲུག་སྡེས་བསྙེན་པར་མ་
རྫོགས་པ་ལ་དགེ་སློང་གཞན་གྱི་གནས་ངན་ལེན་བརྗོད་པ་ལ་ལྟུང་བྱེད་དུ་བཅས་སོ། །
དགག་བྱ་ནི་ངན་པ་འགོ་གཅིག་ཏུ་བསྒྲེ་བའི་སྒོ་ནས་རང་རིགས་ལ་མ་དད་པར་འགྱུར་བའོ། །
ངོ་ཏི་ནི་བཅས་ལྡན་དགེ་སློང་གིས་ཡུལ་བསྙེན་པར་མ་རྫོགས་པ་ལ་དགེ་སློང་གཞན་གྱི་
ཕམ་པའམ་ལྷག་མའི་ལྟུང་བ་བརྗོད་ཅིང་དོན་གོ་བ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་བཞི་སྟེ། གང་ལ་བརྗོད་པའི་ཡུལ་
དང་། གང་བརྗོད་པའི་དངོས་པོ་དང་། གང་གིས་བརྗོད་པའི་ལྟུང་བའི་བདག་པོ་དང་། གང་
གིས་བརྗོད་པའི་རྟེན་ནོ། །དང་པོ་ལ་ལྔ་ལས་བསྙེན་པར་མ་རྫོགས་པའམ་བསླབ་པ་བྱིན་
པ་ཡིན་པ་སྟེ། བསྙེན་པར་མ་རྫོགས་པ་ཉིད་དག་དང་ལྡན་པ་ལའོ། །ཞེས་པ་དང༌། སྤྱིར་
བསྟན་པ་ལས་བསྙེན་པར་མ་རྫོགས་པ་དང་ལྡན་པ་ཉིད་ཀྱང་ངོ་ཞེས་གསུངས་པས་སོ། །
སེལ་བ་དགེ་སློང་རྣམ་དག་ལ་བརྗོད་པ་ལ་ནི་ལྟུང་བ་མེད་དེ་མ་བརྗོད་ན་གནས་ངན་ལེན་
འཆབ་པའི་ལྟུང་བྱེད་དུ་འགྱུར་བའི་ཕྱིར་རོ། །བྱུང་བ་དང་བཅས་པ་མི་ཤེས་པ་སྟེ། ཉན་པ་
པོ་མི་ཤེས་པ་ཉིད་དང་ཞེས་སོ། །སེལ་བ་ནི་བྱུང་བཅས་ཤེས་པ་ལ་བརྗོད་པ་ནི་ལྟུང་བ་མེད་
དོ༑ ༑རྣམ་འབྱེད་ལས། དྲིལ་བསྒྲག་པ་ལ་ནི་ལྟུང་བ་མེད་དོ། །བདག་གིས་ཤེས་པ་དེ་བཞིན་
དུ་འཇིག་རྟེན་ཐམས་ཅད་ཀྱིས་ཀྱང་ཤེས་སོ་སྙམ་ནའོ་ཞེས་གསུངས་སོ། །འཕགས་པའི་

བདེན་པ་མ་མཐོང་བ་སྟེ། བསྡུས་པ་ལས་བདེན་པ་མཐོང་བ་ལ་ལྟུང་བ་མེད་དོ་ཞེས་བཤད་
དོ༑ །ཐ་སྙད་ལྔ་དང་ལྡན་པ་དང་། ལུས་ཐ་མལ་པར་གནས་པ་ནི་སྔར་དང་འདྲའོ། །
གཉིས་པ་གང་བརྗོད་པའི་དངོས་པོ་ལ་གཉིས་ལས། ཕམ་པ་དང་ལྷག་མའི་དངོས་
གཞི་ཡིན་པ་སྟེ། ཕམ་པར་གྱུར་པ་དང་དགེ་འདུན་ལྷག་མ་དག་ཅེས་བཤད་དོ། །སེལ་བ་
སྦོམ་པོ་དང་ལྟུང་བྱེད་ལ་སོགས་པ་བརྗོད་ན་ཉེས་བྱས་སོ། །དགེ་སློང་གཞན་གྱི་རྒྱུད་ལ་
འབྲེལ་པར་ཡོད་པ་སྟེ། ཞུ་བ་ལས། དགེ་སློང་གིས་བདག་ཉིད་ཀྱི་གནས་ངན་ལེན་གྱི་
ནོངས་པ། བསྙེན་པར་མ་རྫོགས་པ་ལ་སྨྲས་ན་ཉེས་པ་ཅིར་འགྱུར་ཉེས་བྱས་སོ། །ཞེས་
གསུངས་ལ། ཉེས་བྱས་སུ་གསུངས་པ་ནི། གཞན་གྱི་ཡིན་པ་ཉིད་མེད་པའི་ཕྱིར་ཞེས་ཞུ་
འགྲེལ་ལས་སོ། །གསུམ་པ་གང་གིས་བརྗོད་པ་ལྟུང་བའི་བདག་པོ་ནི་དགེ་སློང་གཞན་
ཡིན་པ་སྟེ། གཞན་དེ་ཡང་དགེ་འདུན་ལྷག་མའི་ལྟུང་བ་བརྗོད་པའི་ཆ་ནས་དགེ་སློང་ཆོས་
དྲུག་ལྡན་ཡིན་ལ། ཕམ་པའི་ལྟུང་བ་བརྗོད་པ་ལ་ནི་ཡུལ་དེ་ཕམ་པས་གོས་པ་ཡན་ལག་ཏུ་
དགོས་པས། དགེ་སློང་གི་སྡོམ་པ་རྣམ་པར་དག་པ་ཡན་ལག་མ་ཡིན་གྱི། དགེ་སློང་གི་སྡོམ་
པ་ཙམ་པོ་དང་ལྡན་པའོ། །མཚན་མཐུན་ལྟ་མཐུན་ལ་སོགས་པ་ལྔ་ནི་སྔར་དང་འདྲའོ། །
བཞི་པ་གང་གིས་བརྗོད་པའི་རྟེན་ནི། གནས་ངན་ལེན་བརྗོད་པ་པོར་བསྐོས་པ་དང་མ་
འབྲེལ་བ་དང་གསོལ་བའི་ཁོངས་སུ་གཏོགས་པ་མ་ཡིན་པ་སྟེ། བསྐོ་བ་མ་བྱས་པ་ལའོ། །
དགེ་འདུན་ལ་མ་གསོལ་བའོ་ཞེས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་གནས་ངན་ལེན་བརྗོད་པར་འདོད་པ་རྒྱུན་མ་ཆད་པའོ། །སྦྱོར་བ་ནི་ངག་
མཚན་ཉིད་ལྔ་ལྡན་གྱིས་གནས་ངན་ལེན་བརྗོད་པར་ཞུགས་པའོ། །མཐར་ཐུག་ནི་ཕ་རོལ་
པོས་དོན་གོ་བའོ། །ཡན་ལག་གི་དོན་ནི་ཉན་པ་པོ་མི་ཤེས་པ་ཉིད་དང་ཞེས་པ་ནི་བྱུང་བ་
ཤེས་ཀྱང་བཅས་པ་མི་ཤེས་པ་དང་། བཅས་པར་ཤེས་ཀྱང་ལྟུང་བ་མི་ཤེས་པའོ། །ཡང་ཡང་

བྱུང་བ་ཤེས་ཀྱང་བཅས་པ་མི་ཤེས་པ་ལ་སྟེ། དགེ་སློང་གསལ་བ་དང་། དགེ་སློང་གསལ་
མས་མ་དད་པར་བྱས་པ་ཁྱིམ་པ་རྣམས་ལ་བརྗོད་ན་ཡང་ལྟུང་བར་འགྱུར་བའི་ཕྱིར་དང་།
བཅས་པ་ཤེས་ཀྱང་བྱུང་བ་མི་ཤེས་པ་སྟེ། དགེ་སློང་བསླབ་པ་བྱིན་པ་ལ་བརྗོད་ན་ཡང་ལྟུང་
བར་འགྱུར་བའི་ཕྱིར་རོ། །
ད་ནི་མི་ཆོས་བླ་མ་བདེན་སྨྲའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་
གཞི་ནི་ཉ་པའི་གྲོང་དུ་སྔོན་ཉ་བར་གྱུར་པའི་དགེ་སློང་ལྔ་བརྒྱས་མིའི་ཆོས་བླ་མ་བདེན་པར་
སྨྲས་པ་ལས་འོད་མ་ཅན་གྱི་གྲོང་དུ་ལྟུང་བྱེད་དུ་བཅས་སོ། །དགག་བྱ་ནི་བརྫུན་དུ་སྨྲས་སོ་
ཞེས་རང་ལ་སྐུར་བ་འདེབས་པའི་རྒྱུར་འགྱུར་བ་དང་། གཞན་བརྫུན་དུ་སྨྲ་བའི་རྒྱུར་འགྱུར་
བའོ། །ངོ་ཏི་ནི་བཅས་ལྡན་དགེ་སློང་རང་གིས་མིའི་ཆོས་བླ་མ་ཐོབ་པ་དེ་སྨྲ་ཡུལ་བསྙེན་
པར་མ་རྫོགས་པ་ལ་བདེན་པར་སྨྲས་ཏེ་དོན་གོ་བ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་ལ་སྨྲ་བའི་ཡུལ་དང་།
གང་སྨྲ་བའི་དངོས་པོའོ། །དང་པོ་ལ་བཞི་སྟེ། བྱུང་བ་དང་བཅས་པ་མི་ཤེས་པ་མ་གཏོགས་
པ་བཞི་སྟེ་སྔ་མ་བཞིན་ནོ། །གང་སྨྲ་བའི་དངོས་པོ་ནི་མི་ཆོས་བླ་མའི་ཡོན་ཏན་ཁྱད་པར་
ཅན་ཡིན་པ་དང་། ད་ལྟ་བདག་ལ་ལྡན་པ་སྟེ། མི་ཆོས་བླ་མ་བརྗོད་པའི་ཞེས་པ་དང་། བདེན་
པ་ཉིད་ནའོ་ཞེས་པས་སོ། །བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་
འཁྲུལ་བའོ། །ཀུན་སློང་ནི་རང་གར་རང་དོན་དུ་མི་ཆོས་བླ་མ་བདེན་པར་སྨྲ་ཞིང་གོ་བར་
འདོད་པ་རྒྱུན་མ་ཆད་པའོ། །སྦྱོར་བ་ནི་ངག་མཚན་ཉིད་ལྔ་ལྡན་གྱིས་སྨྲ་བར་བྱེད་པའོ། །
མཐར་ཐུག་ནི་ཕ་རོལ་པོས་དོན་གོ་བའོ། །ཡན་ལག་གི་དོན་ནི་བདེན་པ་ཉིད་ནའོ་ཞེས་སོ། །
ང་སངས་རྒྱས་ཡིན་ནོ་ཞེས་བརྫུན་སྨྲ་ན་ཕམ་པར་འགྱུར་བ་ཡོད། ང་སངས་རྒྱས་ཡིན་ནོ་
ཞེས་བདེན་པར་སྨྲ་བའི་ལྟུང་བྱེད་ནི་མི་སྲིད་དེ། སངས་རྒྱས་ལ་ལྟུང་བའི་སྐྱོན་འབྱུང་བ་མི་
སྲིད་པའི་ཕྱིར་རོ་དེས་ན་ལུང་ཞུ་བ་ལས་སངས་རྒྱས་དང་སྟོན་པ་པོ་ཞེས་མ་གཏོགས་ཞེས་

གསུངས་སོ། །དགྲ་བཅོམ་ཡིན་པ་བདེན་པར་སྨྲ་བའི་ལྟུང་བྱེད་འདི་ནི་དགྲ་བཅོམ་པ་ཉིད་
ལ་འབྱུང་གི། སོ་སོ་སྐྱེ་བོ་ལ་ནི་ལྟུང་བྱེད་འདི་འབྱུང་མི་སྲིད་དོ། །བདེན་པ་མ་མཐོང་བ་
བསྙེན་པར་མ་རྫོགས་པའི་སེལ་བ་ནི། ཞུ་བ་ལས། བདེན་པ་མཐོང་བ་ལྟ་བུ་ཕུན་སུམ་
ཚོགས་པ་ལ་བརྗོད་ན་ལྟུང་བ་མེད་དོ་ཞེས་གསུངས་པས། བསྙེན་པར་རྫོགས་པ་ལ་བརྗོད་
ན་ཡང་ལྟུང་བ་མེད་དོ་ཞེས་མདོར་བསྡུས་སྦྱར་བར་བྱའོ། །ཁྱིམ་པའི་མདུན་དུ་ཞེས་པ་
དགག་བྱ་མཐུན་པའི་བསླབ་བྱའོ། །ཊིཀ་ལས། གདུལ་བྱའི་དོན་ཉིད་དུ་ནི་ལྟུང་བ་མེད་དེ་
ལྟེང་རྒྱས་འོད་སྲུངས་ལ་རྫུ་འཕྲུལ་བསྟན་པའི་བྱུང་བའི་མཐའ་ལས་སོ། །ཞེས་སོ། །དགེ་
སློང་མས་སྟོན་པའི་སྤྱན་སྔར་རྫུ་འཕྲུལ་བཀག་པ་ནི། ཧ་ཅང་མི་རིགས་པས་བགག་པ་སྟེ།
དགེ་སློང་མ་ནི་གླེང་གཞིའི་དབང་གིས་མཚོན་པ་སྟེ། དགེ་སློང་ལ་སོགས་པས་ཀྱང་ངོ༌། །
བསླབ་བྱའི་མདོ་གཉིས་ནི་ལུང་ཕྲན་ཚེགས་ལས་བསྡུས་པའོ། །
ད་ནི་བཤེས་ངོར་བྱས་སོ་ཞེས་སྐུར་པ་འདེབས་པའི་ལྟུང་བྱེད་འཆད་དེ། བསླབ་པར་
བྱ་བ་ནི་གལ་ཏེ་བརྟན་པ་ཉིད་དུའོ་ཞེས་སོ། །དངོས་གཞིའི་ལྟུང་བ་ནི། དད་པས་ཕུལ་བ་
ཞེས་པ་ནས་སོ། །འདིའི་སྤྱི་དོན་ལ་བཞི་ལས། གླེང་གཞི་ནི་རྒྱལ་པོའི་ཁབ་ཏུ་མཛའ་བོ་དང་
ས་ལས་སྐྱེས་གཉིས་ཀྱིས་ཚེ་དང་ལྡན་པ་དག་གིས་བཤེས་ངོར་བྱས་སོ་ཞེས་སྐུར་བ་བཏབ་
པ་ལས་ལྟུང་བྱེད་དུ་བཅས་སོ། །དགག་བྱ་ནི་རང་རིགས་ཀྱི་སེམས་བདེ་བ་ལ་གནོད་པའོ། །
ངོ་ཏི་ནི་བཅས་ལྡན་དགེ་སློང་གིས་དགེ་འདུན་དབང་བའི་རྙེད་པ་ཟས་ལས་གཞན་པ་དེ་
གང་ཟག་ལ་ལོག་པར་བསྔོས་སོ་ཞེས་སྐུར་བ་བཏབ་པ་དེ་དོན་གོ་བ་ལས་གྱུར་པའི་ལྟུང་བ་
དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་ལྔ་སྟེ། དངོས་པོ་གང་ལོག་པར་བསྔོས་
སོ་ཞེས་བརྗོད་པ་དང་། ཡུལ་གང་ལ་ལོག་པར་བསྔོས་སོ་ཞེས་བརྗོད་པ་དང་། གང་ལ་སྐུར་
བ་གདབ་པའི་ཡུལ་དང༌། གང་གིས་སྐུར་བ་འདེབས་པའི་རྟེན་དང་། གང་ལ་གོ་བར་བྱ་

བའི་ཡུལ་ལོ། །དང་པོ་ནི། ལྔ་ལས་དགེ་སློང་གི་དགེ་འདུན་དབང་བའི་རྙེད་པ་ཡིན་པ་དང་།
ཟས་ལས་གཞན་ཡིན་པ་སྟེ། དགེ་སློང་གི་དགེ་འདུན་གྱི་ཟས་ཀྱི་རྙེད་པ་མ་ཡིན་པ་ཞེས་སོ། །
ཞེས་སེལ་བ་ནི་ཊཱིཀ་ལས། གང་ཟག་གི་རྙེད་པ་གཞན་ལ་བསྔོས་ཞེས་བརྗོད་ན་ཡང་ཉེས་
བྱས་ཁོ་ནའོ་ཞེས་བཤད་ཅིང་། ཊིཀ་ལས། ཟས་ཀྱི་རྙེད་པ་ལ་ནི་ཉེས་བྱས་ཏེ་ཞེས་སོ། །བློ་
མཐུན་བྱས་པ་དང་འབྲེལ་བ་སྟེ། སོ་སོ་ཐར་པ་ལས་སྔར་ལེགས་པར་རུང་བ་བྱས་ནས་ཞེས་
གསུངས་པས་ཤེས་སོ། །གཞན་དུ་ན་ལྟུང་བ་ན་སྨད་དེ། དགག་བྱ་མི་རྫོགས་པའི་ཕྱིར་རོ། །
ཕལ་ཆེར་རུང་བ་དང་ཚད་དང་ལྡན་པ་སྟེ། སྤྱིར་བསྟན་པ་ལས་སོ། །གཉིས་པ་ཡུལ་གང་ལ་
ལོག་པར་བསྔོས་སོ་ཞེས་བརྗོད་ན་ཡང་། ཐ་སྙད་ལྔ་དང་ལྡན་པ་དང་། ལུས་ཐ་མལ་པར་
གནས་པ་དང་། དགེ་འདུན་མ་ཡིན་པ་སྟེ། དང་པོ་གཉིས་ནི་མི་ཆོས་བླ་མའི་སྐབས་སུ་སྔར་
བཤད་པ་དང་འདྲ་ཞིང་། ཐ་མ་ནི་གང་ཟག་ལ་ཞེས་འདི་ཉིད་ལས་བཤད་ཅིང་གང་ཟག་ལ་
ཞེས་སྨོས་པ་ལས་ན་དགེ་འདུན་གཞན་ལ་ནི་ཉེས་བྱས་སོ། །ཞེས་ཊིཀ་ལས་བཤད་དོ། །
གསུམ་པ་གང་ལ་སྐུར་བ་གདབ་པའི་ཡུལ་ནི། དགེ་སློང་ཆོས་དྲུག་ལྡན་གྱི་སྟེང་དུ་ལོག་པར་
བསྔོ་བ་པོ་མ་ཡིན་པ་སྟེ། ལོག་པར་བསྔོས་པ་ཡང་དག་པ་མ་ཡིན་པ་ཞེས་པའོ། །སེལ་བ་ནི་
ལུང་རྣམ་འབྱེད་ལས་བཤེས་ངོར་བྱས་ཏེ་གང་ཟག་ལ་བསྔོས་པ་བདེན་ན་ལྟུང་བ་མེད་དོ་
ཞེས་གསུངས་སོ། །བཞི་པ་གང་གིས་སྐུར་པ་འདེབས་པའི་རྟེན་ནི། བློ་མཐུན་བྱེད་པ་ལ་
གཏོགས་པ་སྟེ། དད་པ་ཕུལ་བ་ལའོ་ཞེས་སོ། །གཞན་དུ་ན་ལྟུང་བ་ན་སྨད་དེ། དེ་སྙེད་ཀྱི་
མཚང་པོ་ཆེ་མེད་པའི་ཕྱིར་རོ་ཞེས་གསུངས་སོ། །ལྔ་པ་གང་ལ་གོ་བར་བྱ་བའི་ཡུལ་ནི། ཐ་
སྙད་ལྔ་དང་ལྡན་པ་དང་ལུས་ཐ་མལ་པར་གནས་པ་དང་། བདག་ལས་ཐ་དད་པ་དང་
གསུམ་སྟེ་སྔར་མི་ཆོས་བླ་མའི་སྐབས་དང་འདྲའོ། ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་བཤེས་ངོར་བྱས་སོ་ཞེས་སྐུར་པ་འདེབས་པའི་ཚིག་སྨྲ་ཞིང་གོ་བར་འདོད་པ་རྒྱུན་མ་

ཆད་པའོ། །སྦྱོར་བ་ནི་ངག་མཚན་ཉིད་ལྔ་ལྡན་གྱིས་སྐུར་པ་འདེབས་པར་ཞུགས་པའོ། །
མཐར་ཐུག་ནི་ཕ་རོལ་པོས་དོན་གོ་བའོ། །ཡན་ལག་གི་དོན་ནི་དད་པ་ཕུལ་བ་ལའོ་ཞེས་སོ། །
མིང་མ་སྨོས་པར་བརྗོད་ན་ཡང་ངོ་སྟེ་ལྟུང་བྱེད་དངོས་གཞིར་འགྱུར་རོ། །འོ་ན་མིང་མ་སྨོས་
པ་ཡང་ངོ་ཞེས་གཞི་མེད་སྐུར་འདེབས་ཀྱི་ལྟུང་བ་མི་རྫོགས་ལ་སྐབས་འདིར་ནི་མིང་མ་སྨོས་
ཀྱང་ལྟུང་བ་རྫོགས་པ་རྒྱུ་མཚན་ཅི་ཞེ་ན། ཚེ་དང་ལྡན་པ་དག་གིས་བཤེས་ངོར་བྱས་སོ་
ཞེས་དགེ་འདུན་ལ་སྐུར་པ་འདེབས་པ་ན། དགེ་སྦྱོང་བྱེ་བྲག་གི་མིང་མ་སྨོས་ཀྱང་ལྟུང་བྱེད་
འདིར་འགྱུར་བའོ། །བཤེས་ངོར་བྱས་སོ་ཞེས་དགེ་སློང་གཅིག་ལ་སྐུར་པ་འདེབས་ན་ནི།
འགའ་ཞིག་གིས་བཤེས་ངོར་བྱས་སོ་ཞེས་མིང་མི་སྨོས་པར་བརྗོད་ན་འདིར་ཡང་ལྟུང་བ་མི་
རྫོགས་ཏེ། དགག་བྱ་མི་རྫོགས་པའི་ཕྱིར་དང་། མིང་མ་སྨོས་པ་ཡང་ངོ་ཞེས་གཞི་མེད་སྐུར་
འདེབས་ཀྱི་ལྟུང་བ་མི་རྫོགས་པར་སྔར་གསུངས་པ་དེ་དང་རྒྱུ་མཚན་མཚུངས་པའི་ཕྱིར་རོ། །
ད་ནི་ཁྱད་དུ་གསོད་པའི་ལྟུང་བ་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་ནི་
མཉན་ཡོད་དུ་དྲུག་སྡེས་འདུལ་བ་ཁྱད་དུ་གསོད་པའི་ཚིག་སྨྲས་པ་ལས་ལྟུང་བྱེད་དུ་བཅས་
སོ༑ ༑དགག་བྱ་ནི་ཆོས་ཁྱད་དུ་གསོད་པས་རང་བཞིན་གྱི་ཁ་ན་མ་ཐོ་བ་ཆེན་པོར་འགྱུར་
བའོ། །ངོ་ཏི་ནི་བཅས་ལྡན་དགེ་སློང་གིས་འདུལ་བའི་ཚིག་ལ་ཁྱད་དུ་གསོད་པའི་ཚིག་དགེ་
སློང་གཞན་ལ་སྨྲ་ཞིང་དོན་གོ་བ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་ཁྱད་དུ་གསོད་པའི་
དངོས་པོ་དང་། གང་ལ་གོ་བར་བྱ་བའི་ཡུལ་ལོ། །དང་པོ་ནི། འདུལ་བའི་ཚིག་ཡིན་པ་སྟེ།
ཊཱིཀ་ལས། རྣམ་པར་འབྱེད་པ་ལ་སོགས་པར་གཏོགས་པའི་ཚིག་དེ་ལ་བརྙས་ཐབས་སུ་
གྱུར་པ་བརྗོད་ན་ཁྱད་དུ་གསོད་པའི་ལྟུང་བྱེད་དུ་འགྱུར་རོ་ཞེས་སོ། །འདུལ་བའི་དོན་གྱི་
དངོས་པོ་ཁྱད་དུ་གསོད་ན་ནི། བསླབ་པའི་གཞིའི་དངོས་པོ་ལ་ཁྱད་དུ་གསོད་པའི་ལྟུང་བྱེད་
དོ་ཞེས་འོག་ཏུ་སྟོན་པར་འགྱུར་རོ། །གཉིས་པ་ནི། དགེ་སློང་ཆོས་དྲུག་ལྡན་ཏེ། དྲུག་པོ་

ཐམས་ཅད་སྐབས་འདིའི་ལུང་ཞུ་བ་ལས་གསུངས་སོ། །བསམ་པའི་ཡན་ལག་ལ་གཉིས་
ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་སློང་ནི་འདུལ་བའི་ཚིག་ལ་ཁྱད་དུ་གསོད་
པའི་ཚིག་སྨྲ་ཞིང་གོ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་ངག་མཚན་ཉིད་ལྔ་ལྡན་
གྱིས་འདུལ་བའི་ཚིག་ཁྱད་དུ་གསོད་པའི་ཚིག་སྨྲ་བར་བྱེད་པའོ། །མཐར་ཐུག་ནི་ཕ་རོལ་
པོས་དོན་གོ་བའོ། །ཡན་ལག་གི་དོན་ལ་འདུལ་བ་ནི་བརྗོད་བྱ་དོན་གྱི་འདུལ་བའོ། །དེ་
དང་ལྡན་པ་ནི་ཚིག་སྟེ་ཚིག་དེ་དོན་དང་ལྡན་པའི་ཕྱིར་རོ། །ཚིག་དེ་ནི་ལྟུང་བ་འདིའི་བྱེད་པ་
པོ་ཉིད་དེ་ཊིཀ་ལས་ཚིག་དེ་ལ་བརྙས་ཐབས་སུ་གྱུར་པ་བརྗོད་ན་ཞེས་པས་སོ། །སྐབས་
འདིར་ཊཱིཀ་ལས་འདིར་བརྙས་ཐབས་ཀྱི་བྱེ་བྲག་ལས་ལྟུང་བའི་བྱེ་བྲག་ཏུ་ཤེས་པར་བྱའི་
གདོན་པའི་བྱེ་བྲག་ལས་མ་ཡིན་ཏེ་ཞེས་པ་ནི་ཁྱད་དུ་གསོད་པའི་སྦྱོར་བ་ཐ་དད་ཀྱིས་
ཞུགས་ན་ལྟུང་བ་བྱེ་བྲག་ཐ་དད་དུ་འགྱུར་ལ། གདོན་པ་སྟེ་ལྔ་ལ་ཡང་ཁྱད་དུ་གསོད་པའི་
སྦྱོར་བ་གཅིག་གིས་ཞུགས་ན་ནི་ལྟུང་བྱེད་གཅིག་ཏུ་འགྱུར་གྱི་གདོན་པ་སྟེ་ལྔ་ལས་ལྟུང་
བྱེད་ལྔར་གྱུར་པ་ནི་མ་ཡིན་ནོ། །གལ་ཏེ་སོ་སོར་ཐར་པའི་མདོ་ལས་ཟླ་བ་ཕྱེད་ཕྱེད་ཅིང་སོ་
སོ་ཐར་པའི་མདོ་འདོན་པ་ན་བསླབ་པ་ཁྱད་དུ་བསོད་ནས་ཞེས་སོ་སོ་ཐར་པའི་མདོ་ངེས་
བཟུང་དུ་སྨོས་པ་མ་ཡིན་ནམ་འདུལ་བ་དང་ལྡན་པ་ཉིད་དོ་ཞེས་ཅི་ཙམ་དུ་སྨོས་པ་མི་རིགས་
སོ་ཞེ་ན། ཊཱིཀ་ལས། དེ་ནི་འདུལ་བ་ལྷག་མ་རྣམས་ཀྱི་དཔེ་ཙམ་དུ་ཟད་དེ་ཞེས་བཤད་
ཅིང་། ལུང་རྣམ་འབྱེད་ལས། གཞི་དག་དང་ཕྲན་ཚེགས་དག་དང་གླེང་གཞི་དག་དང་སིལ་
བུ་ལ་སོགས་པ་འདོན་པ་ན་འདི་དག་བཏོན་པས་ཅི་བྱ་ཞེས་ཟེར་ན་ལྟུང་བྱེད་དུ་འགྱུར་རོ་
ཞེས་གསུངས་ལ། ཊཱིཀ་ལས། ལུང་རྣམ་འབྱེད་ཁུངས་སུ་དྲངས་ཏེ་དགེ་སློང་གིས་འདུལ་བ་
དང་ལྡན་པ་ཅི་ཙམ་བརྗོད་པ་ལ་བརྙས་ཐབས་བྱེད་ན་ཐམས་ཅད་དུ་ལྟུང་བྱེད་དུ་འགྱུར་རོ་
ཞེས་གསུངས་པས་ཟླ་བ་ཕྱེད་ཕྱེད་ཅིང་སོ་སོ་ཐར་པའི་མདོ་འདོན་པ་ནི་གླེང་གཞིའི་དབང་
གིས་མཚོན་ཏེ། ཚེས་བཅོ་ལྔ་ནི་འདིར་ངེས་བཟུང་གི་ཡན་ལག་ཡིན་ནོ། །

འོ་ན་འགྲེལ་ཆུང་ལས། བཅོ་ལྔའི་གསོ་སྦྱོང་གི་ཚེ་ཡིན་པ་དང་། འདུལ་བ་སྡེ་བཞིའི་
ནང་ནས་བྱུང་བའི་ཚིག་ཡིན་པ་དང་འདི་ལྟ་བུའི་ཚིག་ཆུང་དུ་ཅི་དགོས་ཞེས་ཚིག་ཏུ་སྨྲས་པ་
དང་། ཡན་ལག་འདི་གསུམ་ལྡན་ན་ལྟུང་བར་འགྱུར་བར་བཤད་པ་དང་འགལ་ཞེ་ན། དེ་
ལྟར་ཚེས་བཅོ་ལྔ་ཡན་ལག་ཏུ་དགོས་པར་བཤད་པ་དེའི་རྗེས་སུ་མི་འབྲང་ངོ་། །ཁྱད་དུ་
གསོད་པ་འོག་མའི་ཊིཀ་ལས་གསོ་སྦྱོང་གི་ལས་ཀྱི་ཚེ་སོ་སོ་ཐར་པའི་མདོ་འདོན་པ་ན་
བསླབ་པའི་གཞིའི་དངོས་པོ་ལ་ཁྱད་དུ་གསོད་ན་ལྟུང་བྱེད་དུ་འགྱུར་གྱི། དུས་གཞན་གྱི་ཚེ་
བརྗོད་ན་ནི་ཉེས་བྱས་སུ་འགྱུར་བའོ་ཞེས་ཁྱད་དུ་གསོད་པ་འོག་མའི་སྐབས་སུ་གསུངས་པ་
དེ་ཁྱད་དུ་གསོད་པ་གོང་མའི་སྐབས་འདིར་ཡང་སྦྱར་ཞེས་བླ་མ་རྣམས་གསུངས་ཀྱང་། ཁྱད་
དུ་གསོད་པ་གོང་འོག་འདི་གཉིས་འདུལ་བ་ཁྱད་དུ་གསོད་པ་ཙམ་དུ་འདྲ་ཡང་ཁྱད་དུ་གསོད་
པ་ཚུལ་ཐ་དད་པའི་ཕྱིར་དང་། སྐབས་འདིའི་ལུང་རྣམ་འབྱེད་ལས། བརྙས་ཐབས་བྱེད་ན་
ཐམས་ཅད་དུ་ལྟུང་བྱེད་དུ་འགྱུར་རོ་ཞེས་གསུངས་པ་དང་། སྐབས་འདིར་མདོ་རྩ་བ་ཉིད་
ལས་གནས་དང་ཚེས་གྲངས་ངེས་པ་ཅན་མ་གསུངས་པར་འདུལ་བ་དང་ལྡན་པ་ཉིད་དོ་
ཞེས་སྤྱིར་གསུངས་པའི་ཕྱིར་ན་ཚེས་བཅུ་གསུམ་དང་བཅུ་བཞི་ལྟ་བུ་ལ་འདུལ་བ་ཁྱད་དུ་
གསོད་ན་ལྟུང་བྱེད་མི་སྐྱེ་བར་འཆད་པ་དེ་མི་རིགས་པར་སེམས་སོ། །མདོ་སྡེ་ལ་ནི་ཉེས་
བྱས་ཞེས་པ་ཊིཀ་ལས་འདུལ་བ་དང་ལྡན་པ་དུས་མ་ཡིན་པའི་ཟས་དང་འབྲུ་རློན་པ་ལེན་པ་
ལ་སོགས་པ་གཞན་པ་མདོ་སྡེར་གཏོགས་པའི་བརྗོད་པ་གཞན་ལ་ཁྱད་དུ་གསོད་ན་ཉེས་
བྱས་སོ་ཞེས་སོ། །མངོན་པ་ཁྱད་དུ་གསོད་ན་ཅིར་འགྱུར་ན་ཊིཀ་ལས་ཆོས་མངོན་པ་ནི་
འདུལ་བ་དང་མདོ་སྡེ་དག་ལས་ཐ་དད་པ་མ་ཡིན་ཏེ་ཞེས་བཤད་པས། ལྟུང་བྱེད་དང་ཉེས་
བྱས་ཅི་རིགས་པ་བསྐྱེད་དོ། །
ད་ནི་ས་བོན་སྐྱེ་འཇིག་གི་ལྟུང་བྱེད་འཆད་དེ། གནང་བའི་བསླབ་བྱ་ནི། ལག་གི་གླས་
མཆོད་རྟེན་དང་དགེ་འདུན་གྱི་ཞེས་པ་ལུང་རྣམ་འབྱེད་ལས་མཆོད་རྟེན་གྱི་འམ་ཆོས་ཀྱིའམ་

དགེ་འདུན་གྱི་ཞེས་དཀོན་མཆོག་གསུམ་ག་གསུངས་སོ། །ཊིཀ་ལས་ཀྱང་། མཆོད་རྟེན་
སྨོས་པས་ཆོས་དཀོན་མཆོག་སྨོས་པ་ཡིན་ཏེ། མཆོད་རྟེན་ནི་ཆོས་ཀྱི་སྐུ་ཡིན་པའི་ཕྱིར་རོ་
ཞེས་བཤད་དོ། །དྲི་དང་བདུག་པའི་ཁྱད་པར་ནི་མ་བསྲེགས་པར་དྲི་ཞིམ་པོ་འབྱུང་བ་དང་
བསྲེགས་པས་དྲི་ཞིམ་པོ་འབྱུང་བ་སྟེ་གོ་རིམ་བཞིན་ནོ། །ལུང་རྣམ་འབྱེད་ལས། ཤིང་ལྗོན་
པ་འདིས་མཆོད་རྟེན་གྱིའམ་ཆོས་ཀྱིའམ་དགེ་འདུན་གྱི་བྱ་བ་བྱེད་པར་འགྱུར་རོ་ཞེས་
བརྗོད་པར་བྱའོ་ཞེས་གསུངས་སོ། །ཤེས་པར་གྱིས་ཤིག་ཅེས་ཟུར་གྱིས་བསྒོ་སྟེ་གཅོད་དུ་
གཞུག་པར་བྱའོ་ཞེས་ཊཱི་ཀ་ལས་གསུངས་ཏེ། འདི་ནི་སྐྱེ་བ་གཅོད་པ་དང་། ས་བརྐོ་མེ་རེག་
ལ་སོགས་པའི་སྐབས་སུ་ཡང་། རུང་བ་གྱིས་ཤིག་ཅེས་ཟུར་གྱིས་བསྒོ་བ་ལ་ཉེས་པ་མེད་
པའི་ཁུངས་ནི་འདི་ཡིན་ནོ། །རྨི་ལམ་དུའམ་མངོན་སུམ་དུ་ཤིང་ལྗོན་པ་དེ་ལ་མེ་འབྱུང་བའམ་
ཁྲག་འཛག་པའམ་ཞེས་སྦྱར་རོ། །མི་གཏོང་ན་བཅད་པར་མི་བྱ་ཞེས་ཏེ་རྐུ་སེམས་མེད་ན་
ཉེས་པ་འདི་འབའ་ཞིག་ཏུ་འགྱུར་གྱི། རྐུ་སེམས་ཡོད་ན་ནི་གཞི་ཇི་ལྟ་བའི་ལྟུང་བའོ། །
ལྟུང་བ་རྣམ་གཞག་ནི། ཤེས་གཙོ་བོ་ཞེས་སོ། །འདིའི་སྤྱི་དོན་ལ་བཞི་ལས། གླེང་
གཞི་ནི་མཉན་ཡོད་དུ་དྲུག་སྡེས་རྩ་སྔོན་པོ་བརྔ་ཞིང་བརྔར་འཇུག་པ་ལས་ས་བོན་དང་སྐྱེ་བ་
འཇིག་པའི་ལྟུང་བྱེད་དུ་བཅས་སོ། །དགག་བྱ་ནི་སྲོག་ཆགས་ལ་གནོད་པའོ། །ངོ་ཏི་ནི་
བཅས་ལྡན་དགེ་སློང་གིས་ས་བོན་ནམ་ཕྱི་རོལ་གྱི་སྐྱེ་བར་རུང་བའི་ཆོས་དང་མ་འབྲེལ་བ་
ཉམས་འདུན་གྱིས་རང་ངམ་བསྐོས་པས་ཉམས་པར་བྱས་པ་ལས་གྱུར་པའི་ལྟུང་བ་དངོས་
གཞིའོ། །
ཡན་ལག་ལ་བཞི་ལས། གཞིའི་ཡན་ལག་ནི། ས་བོན་ལྔ་ལས་གང་ཡང་རུང་བའམ།
ཕྱི་རོལ་གྱི་སྐྱེ་བ་མཚན་ཉིད་དང་ལྡན་པ་ཡིན་པ་དང་། མ་ཉམས་པ་ཡིན་པ་དང་། རུང་བའི་
ཆོས་དང་མ་འབྲེལ་བ་དང་གསུམ་སྟེ། ས་བོན་དང་ཁྱིའུ་ཁ་ཐོན་པ་ཞེས་པ་དང་། མ་ཉམས་
པ་ཉིད་ལའོ། །རུང་བར་མ་བྱས་པ་དག་གིའོ་ཞེས་བཤད་དོ། །ཁྱད་པར་དུ་ཡང་སྐྱེ་བ་གཅོད་

པ་ནི་སྐྱེ་བ་ཡོངས་སུ་རྫོགས་པ་དང་བཞི་སྟེ། ས་འབུས་པ་དང་ཤ་མོ་དང་ཞེས་སྐྱེ་བ་མ་
རྫོགས་པ་འཇིག་པ་ལ་ན་སྨད་དུ་གསུངས་པས་ཤེས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞིའི་ཡན་ལག་དེ་དག་ལ་མ་
འཁྲུལ་བའོ། །ཀུན་སློང་ནི་རང་གར་ས་བོན་ནམ་སྐྱེ་བ་ཉམས་པར་འདོད་པ་རྒྱུན་མ་ཆད་
པའོ། །སྦྱོར་བ་ནི་རང་ངམ་བསྐོས་པས་ས་བོན་ནམ་སྐྱེ་བ་ཉམས་པར་བྱེད་པར་ཞུགས་པ་སྟེ།
རང་ངམ་གཞན་གྱིས་ཀྱང་རུང་ངོ་ཞེས་སོ། །མཐར་ཐུག་ནི་ཉམས་པར་གྱུར་པ་སྟེ། ཉམས་
པར་གྱུར་པ་ན་དངོས་གཞི་དག་གོ་ཞེས་སོ། །དེ་ནས་ཡན་ལག་གི་དོན་ནི། ཤེས་གཙོ་བོ་
ཞེས་སོ། །ས་བོན་དང་ཞེས་སྨོས་ན་ས་བོན་དེ་ཇི་ལྟ་བུ་ཞེ་ན། རྣམ་འབྱེད་ལས་ས་བོན་ལྔ་སྟེ།
རྩ་བའི་ས་བོན་དང་། སྡོང་པོའི་ས་བོན་དང་། ཐུག་གུའི་ས་བོན་དང་། འགས་པའི་ས་བོན་
དང་། ས་བོན་གྱི་ས་བོན་ཉིད་ནི་ལྔ་པའོ་ཞེས་གསུངས་སོ། །ས་བོན་གྱི་མཚན་ཉིད་ནི་རང་གི་
རིགས་འདྲ་བསྐྱེད་པའི་ནུས་པ་དང་ལྡན་པའོ། །འོ་ན་ལ་ཕུག་དང་ཉུང་མ་འཇིག་པར་བྱེད་
ན་ས་བོན་འཇོམས་པའི་ལྟུང་བྱེད་སྐྱེད་དམ་མི་སྐྱེད་ཅེ་ན།
ཁ་ཅིག་ན་རེ་ལ་གཞི་དང་ཉུང་གཞི་ནི་ནས་དང་འདྲ་ཡང་། ལ་ཕུག་དང་ཉུང་མ་ནི་ལྗང་
བུ་དང་འདྲ་སྟེ། གནས་སྐབས་ཀྱི་ཆོས་ཡིན་པས་དེ་འཇིག་པར་བྱེད་ཀྱང་ས་བོན་འཇོམས་
པའི་ཉེས་པར་མི་འགྱུར་ཞེས་ཟེར་རོ། །དེ་ནི་སྦ་བི་རའི་བྱུང་བ་དང་འགལ་ལ། ལ་ཕུག་དང་
ཉུང་མ་ཡང་རྩ་བའི་ས་བོན་ཡིན་ཏེ། ལུང་རྣམ་འབྱེད་ལས། རྩ་བའི་ས་བོན་གང་ཞེ་ན་རྩ་བ་
བཏབ་པ་ལས་རྩ་བ་སྐྱེ་བ་སྟེ་ཉུང་མ་ནི་ལྗང་བུ་དང་འདྲ་སྟེ་ཉིད་སྐྱེ་བའོ་ཞེས་གསུངས་ལ།
ལ་ཕུག་དང་ཉུང་མ་ཡང་རྩ་བ་བཏབ་པ་ལས་རྩ་བ་ཉིད་སྐྱེ་བ་ཡིན་པའི་ཕྱིར་རོ། །དེས་ན་
འདིར་རྩ་བའི་གནས་སྐབས་དང་འབྲས་བུའི་གནས་སྐབས་དང་གོ་རིམ་བཞིན་དུ། རྩྭ་བའི་
ས་བོན་དང་ས་བོན་གྱི་ས་བོན་ཡིན་ནོ། །ཁྱིའུ་ཁ་ཐོན་པ་ནི་སའི་འོག་ནས་རྩ་བ་ལ་སོགས་
པ་སྐྱེ་བར་རྩོམ་པ་སྟེ། ཅུང་ཟད་ཐོན་པའོ། །ཐ་ན་ས་འོག་གི་རྩྭ་རྒྱུན་ཕྲ་མོ་དང་། ཡན་ཆད་

ཅེས་པ་ནི་རྩ་བ་ལ་སོགས་པ་དེ་དག་ཉམས་པར་བྱས་ན་ལྟུང་བར་འགྱུར་བའོ། །དེ་ཡང་རྩྭ་
རྒྱུན་ཕྲ་མོ་བཅད་ན་ཉེས་བྱས་དང་རྩ་བ་ལ་སོགས་པ་བཅད་ན་ལྟུང་བྱེད་བསྐྱེད་པ་སྟེ། ལུང་
རྣམ་འབྱེད་ལས། ཤིང་ལྗོན་པའི་རྩྭ་རྒྱུན་འབྱིན་པར་བྱེད་ན་ཉེས་བྱས་སུ་འགྱུར་རོ། །ཤིང་
ལྗོན་པའི་རྩ་བ་འབྱིན་པར་བྱེད་ན་ལྟུང་བྱེད་དུ་འགྱུར་རོ་ཞེས་སོ། །རྣམ་འབྱེད་འགྲེལ་ལས།
ཉ་ལྕིབས་ཞེས་བྱ་བ་ནི་ཆུ་ན་འཕྱོ་བའི་རྫས་སོ། །ཉ་ཚང་ཞེས་བྱ་བ་ནི་ཉ་ལྕིབས་དང་འདྲ་བ་
ཆུའི་རྩ་བའོ། །དེ་གཉིས་ནི་སྲོག་ཆུ་དང་འབྲེལ་བ་ཡིན་པས་ཆུ་ནས་བཏོན་ན་འཇིག་གོ་ཞེས་
བཤད་དོ། །ཆུ་ནས་བཏོན་པ་ནི་བཏོན་པ་དེ་ཉིད་མཐའ་ཉིད་དོ་ཞེས་སྔ་མར་སྦྱར་ཏེ་སྐྱེ་བ་
འཇིག་པའི་ལྟུང་བྱེད་སྐྱེད་དོ། །
འོ་ན་ཞུ་བ་ཆེ་ཤོས་ལས་དགེ་སློང་གིས་འདམ་རྫབ་ནས་ཉ་ལྕིབས་བྱུང་སྟེ་ཐང་ལ་
བོར་ན་ཅིར་འགྱུར། ཉེས་བྱས་སོ་ཞེས་པ་དང་། མའི་སོ་སོ་ཐར་པའི་འགྲེལ་པ་ལས་ཀྱང་།
ཉ་ལྕིབས་བཀོག་པ་ནི་ཉེས་བྱས་སོ་ཞེས་བཤད་པ་དང་། ལུང་དགེ་སློང་མའི་རྣམ་འབྱེད་
ལས་ཉ་ཚང་འབྱིན་ན་ཉེས་བྱས་སོ་ཞེས་བཤད་པ་དང་འགལ་ཞེ་ན། དེ་དག་ནི་སྦྱོར་བའི་
དུས་ན་ཉེས་བྱས་བསྐྱེད་པ་ལ་དགོངས་ཞེས་བརྗོད་དེ། མཐར་ཐུག་གྲུབ་དུས་ན་ནི། ཞུ་ཆུང་
ལས་དགེ་སློང་གིས་འདམ་རྫབ་ནས་ཉ་ལྕིབས་ཕྱུང་སྟེ་ཐང་ལ་བོར་ན་ཅིར་འགྱུར། ལྟུང་
བྱེད་དོ་ཞེས་བཤད་ལ། དགེ་སློང་གི་རྣམ་འབྱེད་ལས་ཀྱང་། དགེ་སློང་གིས་ཉ་ལྕིབས་དང་
ཉ་ཚང་ཆུ་ནས་སྐམ་ལ་འདོན་པར་བྱེད་ན་ལྟུང་བྱེད་དུ་འགྱུར་རོ་ཞེས་གསུངས་ཤིང་། ལུང་
དགེ་སློང་མའི་རྣམ་འབྱེད་ལས་ཀྱང་། ཉ་ལྕིབས་ཆུ་ནས་བཏོན་ན་ལྟུང་བྱེད་དོ་ཞེས་གསུངས་
སོ༑ ༑ཚིག་གུ་མ་བཅོམ་པར་ཞེས་པ་ནི་མཐར་ཐུག་གི་སེལ་བ་སྟེ། ཞུ་འགྲེལ་ལས། ཚིག་གུ་
མ་བཅོམ་པར་རིལ་མིད་བགྱིད་ན་ཉེས་བྱས་སོ་ཞེས་བྱ་བ་འདི་ནི་སྦྱོར་བ་ལས་བྱུང་བ་ཡིན་
ནོ་ཞེས་བཤད་དོ། །གལ་ཏེ་འདི་ལ་ས་བོན་ཉམས་པར་འདུན་པས་ས་བོན་ཉམས་ཏེ་མཐར་
ཐུག་གྲུབ་ན་ནི་ལྟུང་བྱེད་དོ། །རིལ་མིད་བྱེད་པ་འདི་ལ་རང་གི་རྣམ་བཤད་ལས་ནི་ས་བོན་

ཉམས་འདུན་མེད་པར་ལྟོར་གཞུག་པ་ཙམ་གྱི་བློས་ལྟོར་མིད་ན་བསླབ་བྱའི་ཉེས་བྱས་ཉིད་
ཡིན་གྱི། ས་བོན་ཉམས་པར་འདུན་པས་ལྟོར་མིད་པས་ས་བོན་ཉམས་པར་གྱུར་ན་ལྟུང་
བྱེད་དུ་འགྱུར་བར་བཤད་དོ། །དགེ་སློང་གིས་རྫུ་འཕྲུལ་གྱིས་ཤིང་ལྗོན་པ་གཅོད་ན་ལྟུང་བ་
རྫོགས་པར་མ་བྱས་པ་ཉིད་དོ། །ཞུ་བ་མང་ཤོས་ལས་དགེ་སློང་གི་རྫུ་འཕྲུལ་གྱིས་ཤིང་
བཀུམ་ན་ཅིར་འགྱུར། ཉེས་བྱས་སོ་ཞེས་གསུངས་སོ། །འོ་ན་ཞུ་བ་ཉུང་ཤོས་ལས་དགེ་སློང་
གིས་རྫུ་འཕྲུལ་གྱིས་ཤིང་ལྗོན་པ་འགུམ་པར་མོས་པར་བགྱིད་ན་ཅིར་འགྱུར། ལྟུང་བ་མེད་
དོ་ཞེས་གསུངས་ལ། དེ་ནི་རང་གི་རྣམ་བཤད་དང་ཊིཀ་དང་ཞུ་འགྲེལ་དང་གསུམ་གས་
ལྟུང་བ་མེད་དོ། །ཞེས་ལུང་དྲངས་པ་དེ་དག་དང་འགལ་ཞེ་ན། དེ་དག་ཐམས་ཅད་དངོས་
གཞིའི་ལྟུང་བ་མེད་པ་ལ་དགོངས་སོ་ཞེས་བརྗོད་དོ། །ས་བོན་ལ་ས་བོན་གཞན་ཉིད་དུ་
ཞེས་པ་ནི་ཀུན་སློང་སྤྱི་ཞུགས་ཀྱི་དབང་དུ་བྱས་པའོ་ཞེས་གསུངས་སོ། །རྣམ་འབྱེད་འགྲེལ་
ལས། ཤུན་པ་ཞེས་བྱ་བ་ནི་ཕྱི་ཤུན་སྙི་པོའོ། །ཕྲི་ཞེས་བྱ་བ་ནི་ནང་ཁྲི་སྲ་བའོ། །ཞེས་བཤད་
དོ༑ ༑ཤུན་པ་ལ་སོགས་པ་ལྔ་པོ་དེ་དག་གི་ཤུན་པ་དང་ཕྲུ་གཉིས་པོ་དེ་དག་གི་རྩ་བར་གྱུར་
པ་སྟེ་དེ་དག་གི་སྙིང་པོར་གྱུར་པ་ཤིང་སྡོང་པོ་དངོས་ཀྱི་རང་བཞིན་ལས་མཚམས་མ་ཕྱེ་བ་
མ་བྲལ་བ་དང་། འདབ་མ་སྐྱ་བོ་ལ་སོགས་པ་གསུམ་པོ་དེ་དག་གི་རྩ་བར་གྱུར་པ་སྟེ་རྩ་བ་
དངོས་ཀྱི་རང་བཞིན་ལས་མཚམས་མ་ཕྱེ་མ་བྲལ་བ་དེ་ནི་ཕྱེད་ཤི་བ་ཉིད་མ་ཡིན་ནོ། །ས་
འབུས་པ་དང་ཞེས་པ་ལུང་རྣམ་འབྱེད་ལས་ཕ་བ་ལྷོ་སྒོ་ཞེས་གསུངས་ལ། རྣམ་འབྱེད་
འགྲེལ་གྱི་སྐབས་གཞན་ལས་ཚ་རྒོ་ཞེས་བྱ་བ་ནི་ས་ཚོས་བ་འབུས་པའོ། །ཞེས་ཀྱང་བཤད་
དོ༑ ༑འགྲེལ་པ་དེ་ཉིད་ལས་ཤ་བ་ལ་ཞེས་བྱ་བ་ནི་ས་དྲག་སྟེ་ས་ཞག་ལ་སོགས་པའི་སྟེང་སྔོ་
བ་དང་ཤ་བ་ལ་ཆགས་པ་དག་གོ་ཞེས་བཤད་དོ། །འུ་ཤའི་ཁུ་ཚན་ནི། ལུང་དགེ་སློང་མའི་
རྣམ་འབྱེད་ལས། ཤ་ཁུ་དང་ཞེས་གསུངས་ལ། སྲོག་ཆགས་དང་བཅས་པའི་ཆུ་ལ་སྤྱོད་
པའི་སྐབས་སུ། འུ་ཤ་དང་ཞེས་པའི་འགྲེལ་ཆུང་ལས་བཅུད་དང་ཞེས་བཤད་པས་ཤེས་ཏེ།

བཅུད་དང་ཞེས་པ་བཅུ་ཤའི་ཁུ་བ་སྟེ། གནས་སྐབས་ཀྱི་སེལ་བ་ནི་ས་བོན་གྱི་ཆོས་མེད་པ་
ཞེས་སོ། ། །
སྐབས་འདིར་རུང་བའི་སྤྱི་དོན་ལ་ལྔ་ལས། དང་པོ་རུང་བའི་དབྱེ་བ་ནི། རུང་བ་དགུ་
སྟེ༑ མེས་རེག་པ་ལ་སོགས་པ་དགུ་གཞུང་ན་གསལ་ལོ། །གཉིས་པ་བསྡུས་པ་ནི་རུང་བ་
དགུ་པོ་དེ་རྣམ་པ་གཉིས་སུ་བསྡུ་སྟེ། སྐྱེ་བའི་རུང་བ་དང་། ས་བོན་གྱི་རུང་བའོ། །དང་པོ་ནི།
ཕྱུང་བཅད་གཉིས་སོ། །གཉིས་པ་ནི། དེ་ལས་གཞན་བདུན་ནོ། །འདིར་ཁ་ཅིག་ན་རེ་བྱུང་
བཅད་གཉིས་པོ་ཡང་ས་བོན་གྱི་རུང་བ་ཡིན་ཏེ། ཊཱིཀ་ལས། ཕྱུང་བ་ཞེས་བྱ་བ་ནི་ལ་ཕུག་
ལ་སོགས་པ་རྩ་ཐོན་དུ་ཕྱུང་བ་ལྟ་བུ་དག་སྟེ་དེ་ནི་རེག་པ་ལ་སོགས་པ་གཞན་གྱི་རུང་བར་
བྱ་བ་ལ་བལྟོས་མི་དགོས་སོ། །བཅད་པ་ཞེས་བྱ་བ་ནི་ལྕང་མ་ལ་སོགས་པའི་ཡལ་ག་
བཅད་ཟིན་པ་དེ་ལ་སོ་ཤིང་ལ་སོགས་པ་བྱ་བ་བརྟག་པ་གཞན་གྱིས་རུང་བར་བྱ་བ་མི་དགོས་
པ་ལྟ་བུའོ་ཞེས་བཤད་པས་ཤེས་སོ་ཞེས་ཟེར་རོ། །འོན་ཀྱང་ཊིཀ་ལས་གསུངས་པ་དེ་དག་
ནི་ཕྱུང་བཅད་སྐྱེ་བའི་རུང་བ་ཡིན་པས་སྐྱེ་བའི་རུང་བ་གཞན་མི་དགོས་པ་སྟེ། གལ་ཏེ་ཕྱུང་
བཅད་ས་བོན་གྱི་རུང་བ་ཡིན་ན་ནི། གནོད་བྱེད་འདི་སྐད་དུ། རྩ་བའི་ས་བོན་དང་སྡོང་པོའི་
ས་བོན་ཕྱུང་བཅད་བྱས་པ་སྟེ། བསྙེན་རྫོགས་ཀྱིས་ཉམས་པར་བྱས་པ་ཆོས་ཅན། ས་བོན་
འཇོམས་པའི་ལྟུང་བ་བསྐྱེད་པ་ལ་སེལ་བ་ཞུགས་པར་ཐལ། ས་བོན་གྱི་རུང་བ་དང་ལྡན་
པའི་ཕྱིར་རོ། །རྟགས་མ་གྲུབ་ན་ཕྱུང་བཅད་ས་བོན་གྱི་རུང་བ་ཡིན་ཟེར་བ་བུད་དོ། །
འདོད་ན་ལུང་དགེ་སློང་མའི་རྣམ་འབྱེད་ལས་ས་བོན་གྱི་རིགས་ལྔ་པོ་གཏུན་ཁུང་དུ་བརྡུང་
པ་དང་། མེ་ཐབ་དང་ཞུགས་གླིང་དང་མཚོ་ཆེན་པོ་དང་འབབ་ཆུ་ཆེན་པོ་ལ་ཉམས་པར་
བྱས་པ་ན་ལྟུང་བྱེད་དོ་ཞེས་གསུངས་པ་དང་འགལ་ལོ། །
གཞན་ཡང་རྩ་བ་མ་ཕྱུང་བ་དང་སྡོང་བུ་མ་བཅད་པ་ནི་རླུང་དང་ཉི་མ་ལ་སོགས་པས་
ས་བོན་ཉམས་པར་མི་ནུས་ལ། ཕྱུང་བཅད་བྱས་པའི་ས་བོན་རླུང་དང་ཉི་མ་ལ་སོགས་པ་ལ་

འཇོག་པར་བྱེད་ན་ཡང་། ས་བོན་གྱི་རུང་བ་དང་ལྡན་པའི་ཕྱིར། ས་བོན་འཇོམས་པ་ལ་
ལྟུང་བ་སྐྱེད་པ་ལ་སེལ་བ་ཞུགས་པར་ཐལ། མདོ་ལས། རླུང་དང་ཉི་མ་ལ་འཇོག་པས་ཀྱང་
ངོ་། །ས་གཞི་སྐམ་པོར་ཡང་ངོ་ཞེས་སོ། །སྔར་སྦ་བི་རའི་བྱུང་བ་དང་ཡང་འགལ་ལོ། །འོན་
ཀྱང་ས་བོན་གྱི་རུང་བ་བྱ་སྙམ་པའི་བསམ་པས་ཕྱུང་བཅད་བྱས་ན་ནི་ཕྱུང་བཅད་ས་བོན་གྱི་
ཡང་རུང་བ་ཡིན་ཏེ། སེན་མོས་རྨ་བྱུང་བ་ཙམ་ཡང་ས་བོན་གྱི་རུང་བ་ཡིན་ན་རྩ་བ་རྩ་ཐོན་དུ་
ཕྱུང་བ་དང་སྡོང་བུ་དུམ་བུར་བཅད་ན་ལྟ་ཅི་སྨོས་པའི་ཕྱིར་ཞེས་གསུངས་སོ། །གསུམ་པ་
རུང་བའི་མཚན་ཉིད་ནི། ཕྱི་རོལ་གྱི་དངོས་པོ་ས་བོན་ནམ་སྐྱེ་བ་གང་ཡང་རུང་བའི་ཆོས་
ཡོད་པ་ལ་རྟེན་གྱི་ཆ་ནས་རྐྱེན་དང་མི་ལྡན་པའི་བསྙེན་རྫོགས་ཀྱིས་འཇོམས་པར་བྱེད་པ་
ལ་ཉེས་མེད་ཀྱི་བཅས་པའི་ས་མཚམས་འཛིན་བྱེད་ཉིད་ཡིན་པའོ། །བཞི་པ་རུང་བའི་སྒྲ་
བཤད་པ་ནི། ས་བོན་ནམ་སྐྱེ་བ་ཉམས་ཀྱང་བསྙེན་རྫོགས་ཀྱིས་གཞོམ་དུ་རུང་བས་ན་རུང་
བ་ཞེས་བྱའོ། །
ལྔ་པ་རུང་བར་བྱ་བའི་ཚུལ་ལ་གཉིས་ལས། དང་པོ་རུང་བ་བྱས་པའི་དགོས་པ་ནི།
དངོས་ཀྱི་དགོས་པ་ས་བོན་སྐྱེ་འཇིག་གི་ལྟུང་བ་མི་འབྱུང་བ་དང་། བརྒྱུད་པའི་དགོས་པ་
བཅས་པའི་ས་མཚམས་ཟིན་པའོ། །
གཉིས་པ་བསྡུས་པའི་དོན་ལ་ལྔ་ལས། དང་པོ་གཞི་གང་ལ་རུང་བ་བྱ་བ་ནི། ཕྱི་རོལ་
གྱི་སྐྱེ་བའམ་ས་བོན་མཚན་ཉིད་དང་ལྡན་པ་ཡིན། མ་ཉམས་པ་ཡིན། རུང་བར་བྱས་པ་དང་
མ་འབྲེལ་བ་སྟེ། གཞན་དུ་ན་རུང་བའི་འཇུག་ཡུལ་མ་ཡིན་པའི་ཕྱིར་དང་། རུང་བ་བྱས་
ཀྱང་དགོས་པ་མེད་པའི་ཕྱིར་དང་། རུང་བའི་ཆོ་ག་མི་འཆགས་པའི་ཕྱིར་ཞེས་གོ་རིམ་
བཞིན་ནོ། །གཉིས་པ་རྟེན་གང་གིས་རུང་བ་བྱ་བ་ནི། བསྙེན་པར་མ་རྫོགས་པས་བྱ་སྟེ།
རུང་བ་བྱ་བར་གཞི་གྲུབ་ཅིང་། བསྙེན་རྫོགས་ཀྱིས་བྱ་བར་མི་འོས་པའི་ཕྱིར་རོ། །འོན་ཀྱང་
དགེ་སློང་གིས་རུང་བ་དག་བྱས་པ་ཉིད་ནི་བྱས་པ་ཉིད་ཡིན་ཞེས་གསུངས་ཏེ། དགེ་སློང་

གིས་མེས་རུང་བ་བྱས་ན་ས་བོན་འཇོམས་པའི་ལྟུང་བྱེད་ཁེགས་ཀྱང་། དགེ་སློང་གིས་རྗེན་
པ་བཙོས་པའི་ཉེས་པར་ནི་འགྱུར་བའོ། །གསུམ་པ་ཚུལ་ཇི་ལྟར་རུང་བ་བྱ་བ་ནི། མེས་རུང་
བ་ནི་སྤྱིའི་ཚུལ་གྱིས་ཀྱང་བྱར་རུང་ལ། རུང་བ་གཞན་རྣམས་ནི་སོ་སོ་ལ་རེ་རེ་ནས་བྱ་སྟེ།
མེས་རུང་བར་བྱ་བ་ལ་སྤྱིའི་ཚོགས་ནི་གཙོ་ཆེར་བྱ་བ་ཞེས་གསུངས་ལ་མེ་ནི་ནུས་པ་ཆེ་བའི་
ཕྱིར་ཏེ། རྣམ་འབྱེད་འགྲེལ་པ་ལས་མེས་རེག་པའི་ཕྱིར་བཀྲ་མི་ཤིས་པ་ཉིད་ཀྱིས་ས་བོན་
གྱི་ཐ་སྙད་ལས་ལོག་པའི་ཕྱིར་ཞེས་བཤད་དོ། །རུང་བ་གཞན་སོ་སོ་ནས་བྱ་བའི་གཞུང་ནི།
རྣམ་འབྱེད་ལས། མཚོན་དང་སེན་མོས་ནི་རེ་རེ་ནས་སོ་ཞེས་གསུངས་སོ། །བཞི་པ་རུང་
བར་བྱེད་པ་ལ་བསམ་པ་དགོས་སམ་མི་དགོས་ནི། རྙིང་པ་མ་གཏོགས་པ་ལ་དགོས་ཏེ།
བརྟག་པའི་ཆོ་ག་ཡིན་པའི་ཕྱིར་དང་། རིག་པའི་ཁྱད་པར་དང་ནི་ཆོ་དག་གིས་ཞེས་སྒྲའི་
ཁྱད་པར་སྨོས་པའི་ཕྱིར་དང་། བཀས་པའི་རུང་བ་ལ་རང་གི་རྣམ་བཤད་དང་ཊིཀ་ལས།
རང་གས་པ་ཉིད་ནི་རུང་བ་ཉིད་མ་ཡིན་ཞེས་བཤད་པ་དང་། ཆོ་ག་གཞན་ལ་ཀུན་སློང་མེད་
ན་མི་འབྱུང་བར་གསུངས་པ་དང་རྒྱུ་མཚན་མཚུངས་པའི་ཕྱིར་རོ། །ལྔ་པ་རུང་བར་བྱས་པ་
འཇིག་པའི་རྒྱུ་ནི་ས་བོན་མ་ཡིན་པ་ཉིད་དུ་གྱུར་པ་དང་། སྐྱེ་བ་གཞན་དུ་གྱུར་པ་དང་། གཞི་
ཆོས་མི་ལྡན་དུ་གྱུར་པའོ། །
ཁ་ཅིག་ན་རེ། ཞག་ལོན་ན་ཡང་རུང་བ་འཇིག་སྟེ། དགེ་སློང་མའི་འདུན་པ་ཞིག་
ལོན་ན་འཇིག་པའི་གནད་ཀྱིས་ཤེས་སོ། །རུང་ཆུ་བཏབ་པ་ཞག་ལོན་ན་ཡང་དེ་བཞིན་ནོ་
ཞེས་བྱས་ཀྱང་ཟེར་རོ། །ཡན་ལག་གི་དོན་ནི། རྣམ་འབྱེད་འགྲེལ་ལས། ས་བོན་གྱི་ཆོས་
མེད་པ་ནི་ས་བོན་མི་སྐྱེ་བ་ཉིད་དོ་ཞེས་བཤད་ཅིང་། ཊིཀ་ལས་ག་གོན་ལ་སོགས་པ་ས་བོན་
དུ་མ་རེད་པ་ཉིད་དག་ལྟ་བུའོ་ཞེས་སོ། །ལུང་རྣམ་འབྱེད་ལས། རུང་བ་ལྔ་པོ་ཕྱུང་བ་དང་
བཀྲུམ་པ་དང་བཀས་པ་དང་བཅད་པ་དང་ས་བོན་གྱི་ཆོས་མེད་པ་ཉིད་ནི་ལྔ་པོ་ཡིན་ཏེ་ཞེས་
གསུངས་སོ། །རུང་བ་ལྔ་པོ་འདི་ནི་ས་བོན་གྱི་རུང་བ་མཚན་ཉིད་པ་མ་ཡིན་ཏེ། རུང་བའི་

མིང་བཏགས་ཀྱང་ས་བོན་ཡིན་པར་གཞི་མ་གྲུབ་པའི་ཕྱིར་དང་། ཞུ་བ་ལས་ཀྱང་། དགེ་
སློང་གིས་རུང་བར་མ་བགྱིས་པའི་འབྲས་བུ་ལོངས་སྤྱོད་ཀྱང་ལྟུང་བར་མི་འགྱུར་བ་མཆིས་
སམ། ཡོད་དེ་ས་བོན་དུ་མ་རེད་པ་དག་ལ་ས་བོན་གྱི་ཆོས་མ་ཡིན་ནོ། །སྙམ་ནས་ལོངས་
སྤྱོད་ནའོ་ཞེས་གསུངས་སོ། །རུང་བ་མཚན་ཉིད་པ་ནི་དགུ་སྟེ། མེས་རེག་པ་དང་ཞེས་པ་
ནས་སོ། །ཕྱུང་བ་དང་ཞེས་པ་ལ་ཕྱུང་བཅད་སྐྱེ་བའི་རུང་བ་ཡིན་པས་རྩ་བ་དང་སྡོང་བུ་ཕྱུང་
བཅད་བྱས་པ་དེའི་རླན་གྱིས་སྐྱེ་བའི་རྒྱུན་གནས་ཀྱང་དེ་བཅད་པ་ལ་སྐྱེ་བ་བཅད་པའི་ལྟུང་
བ་མེད་དོ། །ཕྱིས་ལོ་མ་སྐྱེས་པའི་རུང་བ་ནི་མ་ཡིན་ཏེ་སྐྱེ་བའི་རྒྱུན་གཞན་ཡིན་པའི་ཕྱིར་རོ། །
དེ་ཡང་ལུང་ཞུ་བ་ལས་ས་བོན་གྱི་རིགས་ལྔ་ལ་རུང་བར་བྱས་ཀྱང་སའི་ནང་དུ་བཞག་གམ་
སྣོད་ཀྱི་ནང་དུ་བཞག་གམ་གདང་ཤིང་ལ་བཀལ་ཀྱང་རུང་སྟེ་མྱུ་གུ་སྐྱེས་པར་གྱུར་པ་དེ་ཆུད་
བས་ན་ན་ཅིར་འགྱུར། ལྟུང་བྱེད་དོ་ཞེས་གསུངས་སོ། །དེས་ན་སྒོག་པ་གདང་ལ་གཟར་བ་
གཅོད་ནའང་གཅོད་པའི་ལྟུང་བྱེད་སྐྱེད་པར་གྲུབ་བོ། །འདི་ལ་རླངས་པ་ནི་ཞེས་པ་མེ་དང་
འབྲེལ་བའི་རླངས་པས་བདུགས་ན་རུང་བའི་གོ་ཆོད་པ་སྟེ། ཕྲན་ཚེགས་ལས་ས་བོན་གྱི་
རིགས་མི་ཆོས་པ་ཞེས་བྱ་བ་ཡོང་པས། དེའི་ཕྱིར་རླངས་པ་བརླན་ཏེ་བཟའ་བར་རྗེས་སུ་
གནང་ཞེས་སོ། །ལུང་དེ་ནི་རླངས་པས་བདུགས་ན་རུང་བའི་གོ་ཆོད་པ་དང་ས་བོན་མ་ཡིན་
པར་གྱུར་པ་ལ་ལྟོས་མི་དགོས་པ་དང་གཉིས་ཀའི་གཞུང་ཡིན་ནོ། །
སྨན་གསུམ་ལ་རུང་ཆུ་གདབ་པ་ནི་ཞག་བདུན་པ་དང་ཞེས་པ་ནས་ཏེ། འདིའི་སྤྱི་དོན་
ལ་གཉིས་ལས་དང་པོ་རུང་ཆུ་བཏབ་པའི་དགོས་པ་ནི། དངོས་ཀྱི་དགོས་པ་རུང་ཆུ་མ་
བཏབ་པའི་ཉེས་བྱས་མི་འབྱུང་བ་དང་། བརྒྱུད་པའི་དགོས་པ་ཕྱི་དྲོ་དང་མཚན་མོ་ལོངས་
སྤྱོད་དུ་རུང་མི་རུང་གི་བཅས་པའི་ས་མཚམས་ཟིན་པའོ། །
གཉིས་པ་བསྡུས་པའི་དོན་ལ་དྲུག་ལས། དང་པོ་གཞི་གང་ལ་རུང་ཆུ་གདབས་པ་ནི།
སྨན་གསུམ་ལས་གང་ཡང་རུང་བ་ཡིན་པ་སྟེ། དུས་སུ་རུང་བ་ནི་རྐྱེན་དང་མི་ལྡན་པས་ཕྱི་དྲོ་

དང་མཚན་མོ་ལོངས་སྤྱོད་པ་བཀག་པའི་ཕྱིར་རོ། །གཉིས་པ་རུང་བ་མ་ཡིན་པ་སྟེ་མི་རུང་
བ་ཆང་ལྟ་བུ་ཡིན་ན་ལོངས་སྤྱོད་པ་བཀག་པས་རུང་ཆུའི་འཇུག་ཡུལ་མ་ཡིན་པའི་ཕྱིར་རོ། །
གསུམ་པ་ཕྱི་དྲོའམ་མཚན་མོ་སྐྱ་རེངས་འཆར་ཀ་ཡན་ཆད་ཀྱི་ཚེ་ན་ལོངས་སྤྱོད་པ་ཡིན་པ་
སྟེ༑ སྐྱ་རེངས་དང་པོ་ཤར་བ་ནས། སྔ་དྲོ་ཟིན་ན་ཕྱི་དྲོའི་ཁ་ཟས་སུ་འགྱུར་མི་འགྱུར་གྱི་
བཅས་པའི་ས་མཚམས་འཛིན་པའི་ཆོ་ག་དོན་མེད་པའི་ཕྱིར་རོ། །སྔར་རུང་ཆུ་བཏབ་ཟིན་
པ་དང་མ་འབྲེལ་བ་སྟེ། སྔར་གནང་བ་མ་ཐོབ་པ་ལའོ་ཞེས་པའི་གནད་ཀྱིས་སོ། །བྱེ་བྲག་
ཏུ་ཐུན་ཚོད་དུ་རུང་བ་བྱིན་གྱིས་རློབ་ན་ཚགས་ཀྱིས་བཙག་པའི་ཆོ་ག་རྫོགས་པ་ལ་རུང་ཆུ་
གདབ་སྟེ། གཞན་དུ་ན་ཆོ་གའི་གོ་རིམ་འཆོལ་བར་འགྱུར་བའི་ཕྱིར་རོ། །གཉིས་པ་རྟེན་
གང་གིས་རུང་ཆུ་གདབ་པ་ནི་བསྙེན་པར་མ་རྫོགས་པས་གདབ་སྟེ། རུང་བ་བྱ་བ་ལ་བཤད་
པ་བཞིན་ནོ། །དགེ་སློང་གིས་རུང་བ་དག་བྱས་པ་ཉིད་ནི་བྱས་པ་ཉིད་ཡིན་ཞེས་གསུངས་
པའི་གནད་ཀྱིས། དགེ་སློང་གིས་རུང་ཆུ་བཏབ་ན་རུང་ཆུ་བཏབ་པ་ཙམ་དུ་འགྱུར་ཡང་། མི་
འོས་པ་ལ་འཇུག་པའི་ཉེས་བྱས་སོ། །གསུམ་པ་དུས་གང་གི་ཚེ་རུང་ཆུ་གདབ་པ་ནི་ཕྱི་དྲོ་
དང་མཚན་མོ་སྐྱ་རེངས་འཆར་ཀ་ཡིན་གྱི་དུས་དེ། དམིགས་བསལ་ནི་སྨན་བྱིན་གྱིས་རློབ་
ན་སྔ་དྲོ་རུང་ཆུ་གདབ་སྟེ། ཟས་སྔ་མའི་ཚེའོ་ཞེས་སྨན་སྔ་དྲོ་བྱིན་གྱིས་བརླབ་པར་གསུངས་
པས་ཤེས་སོ། །བཞི་པ་དངོས་པོ་གང་གདབ་པ་ནི་མེས་མ་རེག་པའི་ཆུ་གྲང་མོ་སྟེ། འདི་ཉིད་
ལས་ཆུ་གྲང་མོས་ཞེས་པ་དང་། ཊཱིཀ་ལས། ཞག་བདུན་པ་ལ་ནི་མེས་རུང་བར་བྱ་བ་མི་སྲིད་
དོ་ཞེས་བཤད་དེ། མེ་དང་འབྲེལ་བའི་ཆུའི་རུང་ཆུ་གདབ་པར་བྱ་བ་མི་སྲིད་ཅེས་བསྟན་པ་
ཡིན་ནོ་ཞེས་གསུངས་སོ། །ལྔ་པ་རུང་ཆུ་གདབ་པ་ལ་བསམ་པ་དགོས་སམ་མི་དགོས་ནི།
རུང་ཆུ་གདབ་པའི་བསམ་པ་དགོས་ཏེ་རུང་བ་བྱ་བའི་སྐབས་སུ་སྔར་བཤད་པ་བཞིན་ནོ། །
ལྔ་པ་རུང་ཆུ་བཏབ་པ་འཇིག་པའི་རྒྱུ་ནི་རུང་བར་བྱས་པའི་འཇིག་རྒྱུ་སྔར་བཤད་པ་བཞིན་
འདིར་ཡང་ངོ་། །ཡན་ལག་གི་དོན་ནི། བཅོམ་ལྡན་འདས་ལ་སྤྲེའུས་སྦྲང་རྩི་ལ་ཆུ་གྲང་མོས་

གཏོར་བ་ཕུལ་བའི་བྱུང་བ་དང་འབྲེལ་ནས་ཞག་བདུན་པ་དང་ཞེས་སོ། །ཐུན་ཚོད་དུ་རུང་བ་
དང་ཞེས་པའི་ཊིཀ་ལས་དྲོ་འཇའ་ལ་སོགས་པ་ཞེས་ཏེ། དྲོ་འཇའ་ནི་རྒུན་གྱི་ཁུ་བ་ནི་བསྐོལ་
ན་ཞེས་པའི་སྐབས་ཀྱི་ལུང་སྨན་གྱི་གཞི་ལས། རྒུན་འབྲུམ་རྣམས་མཉེས་ལ་ཁུ་བ་དྲོ་འཇར་
བྱས་ཏེ། དགེ་འདུན་གྱི་དུས་མ་ཡིན་པའི་ལྟུང་བར་འགྱུར་རོ་ཞེས་གསུངས་སོ། །
ད་ནི་འཕྱ་བའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་ནི་རྒྱལ་
པོའི་ཁབ་ཏུ་མཛའ་བོ་དང་ས་ལས་སྐྱེས་གཉིས་ཀྱིས་ཞལ་ཏ་བ་ལ་འཕྱ་བ་ལས་ལྟུང་བྱེད་དུ་
བཅས་སོ། །དགག་བྱ་ནི་རང་རིགས་ཀྱི་སེམས་བདེ་བ་ལ་གནོད་པའོ། །ངོ་ཏི་ནི་དགེ་འདུན་
གྱི་ཞལ་ཏ་ཚུལ་བཞིན་དུ་བྱེད་པའི་དགེ་སློང་བཅས་ལྡན་དགེ་སློང་དམན་པའི་གྲངས་སུ་
བགྲངས་པས་བདག་དང་འབྲེལ་བའི་དོན་གྱིས་ཐོས་པར་འཕྱའམ་གཞོགས་འཕྱས་བྱས་ཏེ་
དོན་གོ་བ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་གོ། །དེ་ལ་གཉིས་ལས་གང་ལ་འཕྱ་བའི་
ཡུལ་ནི། དགེ་སློང་ཆོས་དྲུག་ལྡན་གྱི་སྟེང་དུ། དགེ་འདུན་གྱི་ཞལ་ཏ་བ་ཡིན་པ་དང་། རང་
ལ་ཟས་གོས་ལ་སོགས་པ་དམན་པ་ཆེད་དུ་སྟོབས་པ་པོ་མ་ཡིན་པ་སྟེ། གང་ཟག་བཅུ་
གཉིས་པོ་དག་བྱེད་པ་པོ་ཉིད་ཡིན་ཞེས་པ་དང་། དམན་པ་ཆེད་དུ་སྟོབས་པ་པོ་ཡིན་ན་དེ་
ལ་འཕྱས་ན་ཡང་དགག་བྱ་མི་རྫོགས་པའི་ཕྱིར་རོ། །གང་གིས་འཕྱ་བའི་རྟེན་ནི། ངན་པའི་
གྲངས་སུ་བགྲངས་པ་སྟེ། བགྲངས་པ་ལ་ནི་དངོས་གཞིའོ་ཞེས་སོ། །མ་བགྲངས་པས་འཕྱ་
ན་ནི། ཊིཀ་ལས། མ་བགྲོངས་པ་ལ་ནི་ཉེས་བྱས་ཀྱིའོ་ཞེས་སོ། །བསམ་པའི་ཡན་ལག་ལ་
གཉིས་ལས་འདུ་ཤེས་ནི་གཞི་ལ་མ་འཁྲུལ་བའོ། །ཀུན་སློང་ནི་བདག་དང་འབྲེལ་པའི་དོན་
གྱིས་འཕྱ་བའི་ཚིག་སྨྲ་ཞིང་གོ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་ངག་མཚན་ཉིད་
ལྔ་ལྡན་གྱིས་འཕྱ་བར་ཞུགས་པའོ། །མཐར་ཐུག་ནི་ཕ་རོལ་པོས་དོན་གོ་བའོ། །ཡན་ལག་
གི་དོན་ལ་གང་ཟག་བཅུ་གཉིས་པོ་དག་ནི་གང་ཞེ་ན། ཊིཀ་ལས། གནས་ཁང་ཟས་ལ་བསྐོ་

བ་གཉིས། །ཐུག་པ་བག་ཚོས་འབྲིམ་པ་གཉིས། །ཕྲན་ཚེགས་འགྲིམ་པར་བྱེད་པ་དང་། །
སྣོད་སྤྱད་འགྲུབ་དང་གོས་ཀྱི་གཉིས། །དབྱར་གྱི་རས་ཆེན་སྦེད་དང་འགྱེད། །མངག་གཞུག་
པ་དང་མཛེས་ཆོས་ཏེ། །གང་ཟག་བཅུ་དང་གཉིས་པོ་དག །སྟོན་པས་ཡང་དག་བཤད་པ་
ཡིན། །ཞེས་གསུངས་སོ། །མ་བསྐོས་པ་དག་ཀྱང་ངོ་ཞེས་པའི་ཀྱང་གི་སྒྲས་ནི་དོན་གཉིས་
བསྡུས་ཏེ་བྱེད་པ་པོ་ཉིད་ཡིན་ནོ་ཞེས་སྔ་མར་སྙག་པ་དང་བསྐོས་པ་དག་བྱེད་པ་པོ་མ་ཡིན་
པར་མ་ཟད་ཅེས་བསྡུ་བའོ། །སྦྱོར་བ་དག་བག་ཡངས་སུ་བྱས་པ་ནི་རྣམ་འབྱེད་འགྲེལ་
ལས་སྦྱོར་བ་བཏང་བ་ཞེས་བྱ་བའི་ནི་རེ་ཞིག་ངལ་གསོ་བའོ་ཞེས་སོ། །འདིར་ཁ་ཅིག་ན་རེ་
བསྐོས་པ་ལ་འཕྱ་ན་བག་ཡངས་སུ་གནས་པ་འཕྱ་ན་ལྟུང་བྱེད་དུ་འགྱུར་གྱི། མ་བསྐོས་པ་
ལ་འཕྱ་ན་ནི་ཞལ་ཏ་དངོས་སུ་བྱེད་པ་ཡན་ལག་ཏུ་དགོས་ཞེས་ཟེར་རོ། །དེ་ནི་མ་ཡིན་ཏེ།
དགེ་སློང་ཕ་མའི་ལུང་རྣམ་འབྱེད་གཉིས་ཀ་ལས་གང་ཟག་བཅུ་གཉིས་སུ་མ་བསྐོས་པ་སྦྱོར་
བ་མ་བཏང་བ་དག་ལ་འཕྱ་ན་ལྟུང་བྱེད་དུ་འགྱུར་རོ། །གང་ཟག་བཅུ་གཉིས་སུ་མ་བསྐོས་
པ་སྦྱོར་བ་བཏང་བ་དག་ལ་འཕྱ་ན་ལྟུང་བྱེད་དུ་འགྱུར་རོ། །ཞེས་གསུངས་ཤིང་རྣམ་འབྱེད་
འགྲེལ་ལས་ཀྱང་། གང་ཟག་བཅུ་གཉིས་སུ་མ་བསྐོས་པ་སྦྱོར་བ་བཏང་བ་ལས་ཀྱང་ལྟུང་
བྱེད་དོ་ཞེས་བཤད་པ་དང་འགལ་ལོ། །བདག་དང་འབྲེལ་བའི་དོན་གྱིས་ཞེས་པའི་རང་གི་
རྣམ་བཤད་ལས་འདིར་གཞུང་ནི་ཞུ་བ་ཁ་ཅིག་ལས་གཞན་གྱི་དོན་དུ་འཕྱའམ་གཞོགས་
འཕྱས་བྱེད་ན་ཉེས་བྱས་སོ་ཞེས་གསུངས་པ་ཡིན་ནོ། །ཞེས་ལུང་དྲངས་སོ། །
ད་ནི་བསྒོ་བ་རྣ་ལ་གཟོན་པའི་ལྟུང་བྱེད་འཆད་དེ། བསླབ་པར་བྱ་བ་ནི་གླེང་བར་
གཏོགས་པའི་ཞེས་པ་ནས། །གསོལ་བས་མི་བགྲང་བར་མི་བྱ་ཞེས་སོ། །འོ་ན་བཞི་པོ་འདི་
རྣམས་ཁོ་ན་གྲངས་སུ་གཞུག་པ་ཅིའི་ཕྱིར་སྙམ་ན། བཞི་པོ་འདི་རྣམས་ནི་གཞན་གྱི་དོན་ལ་
འཇུག་པ་དམ་པའི་སྤྱོད་པ་ཡིན་པ་ལ། དེ་ལ་རྗེས་སུ་ཡི་མི་རང་བར་ལོག་སྒྲུབ་བྱེད་པ་ཧ་
ཅང་མི་རིགས་པའི་ཕྱིར་རོ། །ལྟུང་བ་རྣམ་གཞག་ནི་དགེ་སློང་གིས་བསྒོ་བ་ཞེས་སོ། །འདིའི་

སྤྱི་དོན་ལ་བཞི་ལས། གླེང་གཞི་ནི་ཡུལ་ཀོའུ་ཤམ་བྷིའི་གདངས་ཅན་གྱི་ཀུན་དགའ་ར་བར་
འདུན་པས་བསྒོ་བ་རྣ་ལ་གཟོན་པ་ལས་ལྟུང་བྱེད་དུ་བཅས་སོ། །དགག་བྱ་ནི་དངོས་སུ་རང་
གི་རིགས་ཀྱི་སེམས་བདེ་བ་ལ་གནོད་པ་དང་། བརྒྱུད་ནས་ཚུལ་ཁྲིམས་ལ་གནོད་པའོ། །ངོ་
ཏི་ནི་བཅས་ལྡན་དགེ་སློང་གིས་རང་ལ་དགེ་སློང་གི་ཆོས་དང་ལྡན་པར་བསྒོ་བ་ལ་ལན་ལོག་
སྨྲ་བའམ། དགེ་སློང་གིས་དྲིས་པ་ལ་ལན་ལོག་སྨྲ་བ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་གི་ཚིག་ལ་ལན་ལོག་
སྨྲ་བའི་ཡུལ་དང་། ཚིག་གང་ལ་ལན་ལོག་སྨྲ་བའི་གཞིའོ། །དང་པོ་ནི། དགེ་སློང་ཆོས་དྲུག་
ལྡན་ནོ། །གཉིས་པ་ནི། རང་ལ་དགེ་སློང་གིས་ཆོས་དང་ལྡན་པར་བསྒོ་བའམ་དགེ་སློང་
གིས་དོན་གང་ཡང་རུང་བ་དྲིས་པའི་ཚིག་ལའོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་བསྒོ་བ་རྣ་ལ་གཟོན་པའམ་དྲི་བ་རྣ་ལ་གཟན་པའི་ཚིག་སྨྲ་ཞིང་གོ་བར་
འདོད་པ་རྒྱུན་མ་ཆད་པའོ། །སྦྱོར་བ་ནི་ངག་མཚན་ཉིད་ལྔ་ལྡན་གྱིས་རྣ་ལ་གཟན་པའི་ཚིག་
སྨྲ་བར་ཞུགས་པའོ། །མཐར་ཐུག་ནི་ཕ་རོལ་པོས་དོན་གོ་བའོ། །ཡན་ལག་གི་དོན་ནི། རང་
ལ་དགེ་སློང་གིས་ཁྱོད་ལྟུང་བ་ཕྱིར་བཅོས་ཀྱིས་ཤིག་ཅེས་བསྒོ་བ་ལ་སོགས་པ་བསྒོ་བ་རྣ་ལ་
གཟོན་ཏེ། ཚིག་གི་ལན་ལོག་པ་བརྗོད་ན་ལྟུང་བྱེད་བསྐྱེད་པའོ། །ཇི་ལྟར་བརྗོད་པས་ཞེ་ན་
གཞན་བརྗོད་པས་སོ་ཞེས་གསུངས་ཏེ། དགེ་སློང་གི་བསྒོ་བ་ལ་ཚིག་གི་ལན་བརྗོད་པའམ་
དོན་གཞན་དྲིས་པ་ལ་ཚིག་གི་ལན་གཞན་བརྗོད་པ་སྟེ་ལན་ལོག་པ་བརྗོད་པས་ལྟུང་བྱེད་
བསྐྱེད་པའོ། །མདོ་འདི་ནི་དྲི་བ་རྣ་ལ་གཟོན་ན་ཡང་ལྟུང་བྱེད་དུ་བསྟན་ཏེ། འདི་ལ་ཁ་ཅིག་
ན་རེ། དྲི་བ་རྣ་ལ་གཟོན་པ་ལ་ལྟུང་བྱེད་མི་སྐྱེད་དེ། གཞུང་དམ་པའི་ཞུ་བ་ལས་དགེ་སློང་
གིས་ནོངས་པ་མ་གཏོགས་པ་དེ་ལས་གཞན་དག་བསྒོ་བ་བཞིན་དུ་མི་བགྱིད་ན་ཅིར་འགྱུར་
ཉེས་བྱས་སོ་ཞེས་གསུངས་པས་ཤེས་སོ་ཞེས་ཟེར་རོ། །ཉེས་བྱས་དེ་ནི་སྦྱོར་བའི་ཉེས་བྱས་

ལ་དགོངས་སོ་ཞེས་རིགས་སོ། །
རང་ལུགས་ནི་དྲི་བ་རྣ་ལ་གཟན་པ་ལ་ལྟུང་བྱེད་དེ། གཞུང་བླ་མའི་ཞུ་བ་ལས་དགེ་
སློང་གིས་ནོངས་པ་མ་གཏོགས་པ་དེ་ལས་གཞན་པའི་རྒྱུ་དག་གི་གླེངས་པ་རྣ་ལ་གཟན་
པར་བགྱིད་ན་ཅིར་འགྱུར། ལྟུང་བྱེད་དོ་ཞེས་གསུངས་ལ། ལུང་རྣམ་འབྱེད་ལས་དགེ་སློང་
གིས་ཇི་ཙམ་དུ་གཞན་འདྲི་བ་ལ་ལན་གཞན་འདེབས་ན་ཐམས་ཅད་དུ་ལྟུང་བྱེད་དུ་འགྱུར་
རོ་ཞེས་གསུངས་པ་དང་གཞན་བརྗོད་པས་སོ། །ཞེས་པ་ལ་རང་གི་རྣམ་བཤད་དང་རྒྱ་ཆེ་
འགྲེལ་པ་ལས་གཞན་འདྲི་བ་ལ་ལན་གཞན་འདེབས་ན་ཐམས་ཅད་དུ་ལྟུང་བྱེད་དུ་འགྱུར་
རོ་ཞེས་གསུངས་པས། ལུང་དང་བསྟན་བཅོས་གཞུང་རྣམ་དག་བཞི་པོ་དེ་རྣམས་ཀྱི་རྗེས་སུ་
འབྲང་བར་བྱའོ། །འདིར་བམ་པོ་ལྔ་བཅུ་པ་ལས་མཁན་པོ་ལ་སོགས་པ་ཁ་ཅིག་ནི་བསྒོ་བ་
རྣ་ལ་གཟན་པའི་ལྟུང་བྱེད་སྐྱེད་པ་ལ་ཡང་། གྲངས་སུ་བགྲངས་པ་ཡན་ལག་ཏུ་དགོས་ཞེས་
འཆད་དོ། །འགྲེལ་ཆུང་གི་བསྒོ་བ་རྣ་ལ་གཟན་པའི་སྐབས་ལས་ཀྱང་། ཁྱོད་ཚུལ་ཁྲིམས་
དང་མི་ལྡན་པ་འདི་རྣམས་ཀྱི་ནང་དུ་གཏོགས་པར་གྲང་ཞེས་བྱ་སྟེ་མ་བཏང་ན་ལྟུང་བ་སྟེ་
ཡན་ལག་གཅིག་ཅེས་བཤད་དོ། །འོན་ཀྱང་དེའི་རྗེས་སུ་མི་འབྲང་སྟེ་འདུལ་བ་ལུང་དང་
མདོ་རྩ་བ་ལས་བསྒོ་བ་རྣ་ལ་གཟོན་པའི་ལྟུང་བྱེད་བསྐྱེད་པ་ལ་གྲངས་སུ་བགྲངས་པ་ཡན་
ལག་ཏུ་དགོས་པར་ནི་ཚིག་གཅིག་ཀྱང་མ་གསུངས་ལ། བསྒོ་བ་རྣ་ལ་གཟན་པའི་སྐབས་
འདིར་གླེང་གཞི་དང་འབྲེལ་ནས་གྲངས་བགྲང་དུ་གཞུག་པ་བསླབ་བྱར་བསྟན་པ་སྟེ་ལྟུང་
བྱེད་འདི་བསྐྱེད་པའི་ཡན་ལག་ཏུ་བསྟན་པ་ནི་མ་ཡིན་ནོ། །དོན་དམ་པར་ན་སེམས་ཅན་
ནམ་བསད་པར་བྱ་བ་མ་མཐོང་ངོ་ཞེས་པ་ནི་གོ་བྱ་ལ་འདུ་ཤེས་བསྒྱུར་བས་བརྫུན་ཡིན་
ཡང་གཞན་གྱི་མི་དགེ་བ་དང་གཞན་གྱི་སྲོག་ཆད་པ་བསྐྱབ་བའི་ཕྱིར་བརྫུན་དེ་ཙམ་ཞིག་
གནང་བ་ཡིན་ནོ་ཞེས་གསུངས་སོ། །
འདི་ལ་ཁ་ཅིག་ན་རེ་བརྫུན་ཆོས་ཅན། གནང་བ་མི་སྲིད་དེ། རང་བཞིན་གྱི་ཁ་ན་མ་

ཐོ་བ་ཡིན་པའི་ཕྱིར་རོ། །འདིར་སེམས་ཅན་མ་མཐོང་ངོ་ཞེས་པ་ནི་དོན་དམ་པར་ན་གང་ཟག་
གིས་བདག་ཏུ་ཀུན་ཏུ་བརྟགས་པའི་སེམས་ཅན་མ་མཐོང་བ་ལ་དགོངས་པས་བརྫུན་མ་
ཡིན་ནོ་ཞེས་ཟེར་རོ། །འོན་ཀྱང་བརྗོད་བྱ་ལ་འདུ་ཤེས་མ་བསྒྱུར་ཡང་བསྒོ་བྱ་ལ་འདུ་ཤེས་
བསྒྱུར་བས་བརྫུན་ཡིན་ཏེ། དེ་ལྟར་མ་ཡིན་ན་བག་ཙམ་གྱིས་སྐུར་པ་འདེབས་པ་ཡང་བརྫུན་
མ་ཡིན་པར་ཐལ་བར་འགྱུར་རོ། །གཞན་ཡང་རྩོད་གཞི་ལས་གནས་སུ་མ་བཞག་ཅེས་
གསུངས་པ་དང་། གནས་མལ་གྱི་གཞི་ལས་ཁྱོད་རིམས་ཀྱིས་མ་བཏབ་བམ་ཞེས་བརྗོད་
ཅེས་གསུངས་པ་དང་ཁྱེད་འགལ་ལོ། །དེ་བརྫུན་སྨྲ་མ་ཡིན་ནོ་སྙམ་ན། དེ་ནི་བརྗོད་བྱ་ལ་
འདུ་ཤེས་མ་བསྒྱུར་ཡང་གོ་བྱ་ལ་འདུ་ཤེས་བསྒྱུར་བ་ཡིན་ཏེ་ཉོན་མོངས་པའི་རིམས་ལ་
བསམས་ནས་བརྗོད་ཀྱང་། ཚད་པའི་ནད་རིམས་ལ་གོ་བར་འདོད་པའི་ཕྱིར་རོ། །དགེ་མི་
དགེ་ནི་བསམ་པའི་རྗེས་སུ་འབྲང་བས་ན་བརྫུན་ཐམས་ཅད་རང་བཞིན་གྱི་ཁ་ན་མ་ཐོ་བར་
མ་གྲུབ་གསུངས་སོ། །འོ་ན་སྲོག་གཅོད་པ་ལ་སོགས་པ་ལུས་ཀྱི་ལས་ལ་ཡང་། ཧ་ཅང་ཐལ་
བར་འགྱུར་རོ་ཞེ་ན་སྲོག་གཅོད་པ་ལྟ་བུ་ནི་གནང་བ་མི་སྲིད་དོ། །ངག་གི་ལེགས་ཉེས་ཐ་
མལ་གྱི་ཤེས་པས་ཕན་གནོད་ཀྱི་ས་མཚམས་བཟུང་བར་ནུས་ཀྱང་། ལུས་ཀྱི་བྱ་བ་རྣམས་
ཀྱི་ལེགས་ཉེས་ནི་ཐ་མལ་གྱི་ཤེས་པས་ཕན་གནོད་ས་མཚམས་བཟུང་བར་མི་ནུས་པའི་
ཕྱིར་ཞེས་གསུངས་སོ།། །།
ད་ནི་གནས་མལ་མ་བསྡུས་པར་འགྲོ་བའི་ལྟུང་བྱེད་འཆད་དེ། འདིའི་སྤྱི་དོན་ལ་
བཞི་ལས། གླེང་གཞི་ནི་མཉན་ཡོད་དུ་དགེ་སློང་གི་དགེ་འདུན་རྣམས་གནས་མལ་མ་བསྡུས་
པར་སོང་བ་ལས་ལྟུང་བྱེད་དུ་བཅས་སོ། །དགག་བྱ་ནི་རང་རིགས་ཀྱི་དགེ་འདུན་གྱི་གནས་
མལ་ཆུད་ཟོས་པར་འགྱུར་བའོ། །ངོ་ཏི་ནི་བཅས་ལྡན་དགེ་སློང་གིས་དགེ་འདུན་གྱིས་
གནས་མལ་དེ་མ་བསྡུས་པར་བླ་གབ་མེད་པ་ལྟ་བུ་དེ་ཕན་ཕུན་དུ་འགྱུར་བའི་ཉེན་ཅན་གྱི་
ཕྱོགས་སུ་བཞག་སྟེ། ཕན་ཕུན་དུ་གྱུར་པའམ་འདོམ་བཞི་བཅུ་རྩ་དགུ་འདས་པ་ལས་གྱུར་

པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། དངོས་པོ་དང་གནས་དང་
རྟེན་ནོ། །དང་པོ་གང་བཞག་པའི་དངོས་པོ་ལ་བཞི་ལས་དགེ་འདུན་དབང་བའི་གནས་
མལ་ཡིན་པ་སྟེ་ཞེས་སོ། །ཕན་ཕུན་དུ་གྱུར་པའི་ཉེན་ཅན་ཡིན་པ་སྟེ། རེག་པར་བྱ་བ་མ་
ཡིན་པ་ཉིད་ལ་ནི་ཞེས་སོ། །རུང་བ་དང་ཚད་དང་ལྡན་པ་གཉིས་ནི་སྤྱིར་བསྟན་པ་ལས་སོ། །
གཉིས་པ་གང་དུ་གཞག་པའི་གནས་ནི་ཕན་ཕུན་དུ་འགྱུར་བའི་ཉེན་ཅན་ཡིན་པ་སྟེ། བླ་
གབ་མེད་པར་བཞག་པ་ཞེས་སོ། །གསུམ་པ་གང་གིས་འཇོག་པའི་རྟེན་ལ་བཞི་སྟེ། རང་
ངམ་བསྐོས་པས་བཞག་པར་བྱ་བ་ཡིན་པ་དང་། བརྟུལ་བ་བྱས་སམ་བྱེད་དུ་བཅུག་པ་མ་
ཡིན་པ་དང་། བཅོལ་བའི་དགེ་སློང་མེད་པ་ཡིན་པ་དང་། བར་ཆད་ཀྱི་རྐྱེན་དང་མི་ལྡན་པ་སྟེ།
འདི་ཉིད་ལས་རང་ངམ་བསྐོས་པས་བླ་གབ་མེད་པར་བཞག་པར་བྱས་པ་ཞེས་པ་དང་།
བརྟུལ་བ་བྱས་སམ་བྱེད་དུ་བཅུག་པ་ལ་ནི་ཞེས་པ་ལ་སོགས་པ་མདོ་གསུམ་གྱིས་བསྟན་ཏོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་དགེ་འདུན་གྱི་གནས་མལ་མ་བསྡུས་པར་གནས་པ་དེའི་ནང་དུ་གཉིད་
ལོག་པ་དང་སྙོམས་པར་འཇུག་འདོད་པའམ་ཉེ་འཁོར་ལས་འདའ་ཞིང་འགྲོ་བར་འདོད་པ་
རྒྱུན་མ་ཆད་པའོ། །སྦྱོར་བ་ནི་གནས་མལ་གྱི་གནས་དེའི་ནང་དུ་གཉིད་ཉལ་བ་ལ་སོགས་
པའམ་གནས་དེའི་ཉེ་འཁོར་འདོམ་བཞི་བཅུ་རྩ་དགུ་ལས་འདའ་ཞིང་འགྲོ་བའོ། །མཐར་
ཐུག་ནི་གཉིས་ཏེ་ཕན་ཕུན་དུ་གྱུར་པའམ་འདོམ་བཞི་བཅུ་རྩ་དགུ་འདས་པའོ། །ཡན་ལག་
གི་དོན་ནི་ཁྲི་དང་ཞེས་པ་ནས་ཏེ། ཊཱིཀ་ལས། ལྐོག་ཏུ་གྱུར་པ་ནི་རྣམ་པ་གཉིས་ཞེས་བཤད་
དོ༑ །དེ་ནི་ལས་འདས་པ་དང་ཕན་ཕུན་དུ་གྱུར་པ་ཡིན་ཏེ། གནས་མལ་དེ་མངོན་སུམ་དུ་
གྱུར་པ་མ་ཡིན་པར་ལྐོག་ཏུ་ལུས་པར་གྱུར་པས་ལྟུང་བ་བསྐྱེད་པ་གཉིས་ཡིན་ནོ་ཞེས་པའོ། །
ཕན་ཕུན་གསུམ་པོ་འདིས་ནི་མིའི་ཕན་ཕུན་ཡང་མཚོན་པ་སྟེ། མེ་ཏོག་ཕྲེང་རྒྱུད་ལས། མེ་

དང་རླུང་དང་ཆར་པ་ཡིས། །དབྱེ་བའི་ཕན་ཕུན་གསུམ་དུ་གསུངས། །རིམ་པར་སུམ་བར་
ཚིག་ན་ནི། །མེ་ཡི་ཕན་ཕུན་ཞེས་བྱའོ། །ཞེས་གསུངས་སོ། །མེད་ན་དགེ་ཚུལ་ལའོ་ཞེས་པ་
འདི་ནི་སྔར་བསྙེན་པར་རྫོགས་ལ་བཅོལ་བར་མི་བྱ་བར་གསུངས་པ་དང་འགལ་སྙམ་ན།
བསྙེན་པར་མ་རྫོགས་པ་ལ་གནས་མལ་སྡུད་པ་མི་བཅོལ་བ་དང་རང་གིས་བསྡུས་ཟིན་པའི་
གནས་མལ་འདི་བདག་པོ་ལ་གཏོད་ཅིག་ཅེས་བཅོལ་བར་བྱ་བ་སྟེ་འགལ་བ་མེད་དོ། །གལ་
ཏེ་འོངས་པ་ན་རྩིག་དྲུང་ངམ་ཤིང་དྲུང་དུ་སྟན་བཞག་སྟེ་འཇུག་པར་བྱ་ཞེས་པ་དང་། འོ་ན་
བསོད་ནམས་དེའི་དོན་ཉིད་ལན་སྨད་པ་མ་ཡིན་ཞེས་སྔར་གསུངས་པ་དང་འགལ་ཞེ་ན།
གནས་ཆུད་འཛའ་བ་བསྐྱབ་པའི་བསམ་པ་ཡོད་པ་དང་མེད་པས་མི་འགལ་ལོ། །ལུང་རྣམ་
འབྱེད་ལས། ནད་པ་དུས་གསུམ་དུ་ལྟ་བར་བྱའོ་ཞེས་གསུངས་ལ། ལུང་དེའི་འགྲེལ་པ་
ལས་ནད་པར་དང་དྲོ་ཀར་དང་དགོངས་ཀར་བལྟའོ་ཞེས་བཤད་དོ། །
ད་ནི་གདིང་བའི་ལྟུང་བྱེད་འཆད་དེ། བསླབ་པར་བྱ་བ་ནི་ཁྱིམ་གཞན་དུ་ཞེས་པ་ནས་
ཏེ༑ བར་སྡོམས་ལ། ལྷོ་ལམ་དང་ནི་མ་བོར་དང་། །མ་དྲིས་འདོར་དང་མཐུས་འདོར་དང་། །
ཁྱེན་པ་དང་ནི་སློང་བ་དང་། །དང་ར་དང་ནི་འཆག་ས་དང་། །ལྕི་བ་བཞག་པ་ཐ་མ་ཡིན། །
ཅེས་གསུངས་སོ། །མགོའམ་མཇུག་ལྡོག་བྱས་པ་ནི་སྔས་ཀྱི་རྩྭ་རྣམས་མལ་དུ་མཇུག་ངོས་
སུ་བསྒྱུར་བའམ་མལ་མཇུག་ངོས་ཀྱི་རྩྭ་རྣམས་སྔས་ངོས་སུ་བསྒྱུར་བ་ཡིན་པར་བཤད་དོ། །
འགྲེལ་ཆུང་ལས་ས་སྣུམ་པ་སྟེ། གཤེར་བ་དང་། དང་ར་བ་སྟེས་འཇམ་པོར་དུལ་དུལ་པོར་
འདུག་པ་ནི་སྲིན་བུ་མྱུར་དུ་འཇུག་པའི་ཕྱིར་ཉིན་རེ་ཞིང་ལན་རེ་ལྟའོ་ཞེས་བཤད་ཀྱང་ཉིན་
རེ་ཞིང་རྩྭ་དེ་རྣམས་བསྒྱུར་ལོག་བྱའོ། །ས་སྣུམ་དང་དང་ར་བ་ལས་གཞན་ས་སྐུམ་པ་དང་
རྩུབ་པ་ཉིད་དུ་ཟླ་བ་ཕྱེད་ཅིང་རྩྭ་དེ་རྣམས་བསྒྱུར་ལོག་བྱའོ། །རང་གི་རྣམ་བཤད་ཀྱི་མདོ་
རྩ་བ་ལས་དགེ་འདུན་གྱི་མ་ཡིན་པར་ནི་གནས་དེའི་བདག་པོ་རྣམས་ལ་ཡང་དྲི་བར་བྱ་བ་
ཉིད་ཡིན་ནོ་ཞེས་གསུངས་ལ། དེའི་རང་གི་རྣམ་བཤད་ལས་ཡང་གི་སྒྲས་ནི་དགེ་སློང་ལ་

ཡང་དྲི་ཞེས་བཤད་དེ། ཡང་ཞེས་པ་དེ་གཞུང་འདིར་ཡི་གེ་ཆད་ན་ནི། ལུང་རྣམ་འབྱེད་ལས།
་མ་དྲིས་འདོར་ནི་མཐུས་འདོར་དང་ཞེས་གསུངས་པའི་དོན་མདོ་རྩ་བར་མ་འདུས་པའི་སྐྱོན་
དུ་འགྱུར་རོ། །ལྟུང་བ་རྣམ་པར་བཞག་པ་ནི་དགེ་འདུན་གྱི་གཙུག་ལག་ཁང་ཉིད་དང་ཞེས་
འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་དགེ་སློང་རྒན་གཞོན་གཉིས་
ཀྱིས་གཙུག་ལག་ཁང་དུ་རྩྭ་མང་པོའི་གདིང་བ་གཏིང་ནས་མ་བསྡུས་པ་ལས་ལྟུང་བྱེད་དུ་
བཅས་སོ། །དགག་བྱ་ནི་རང་རིགས་དགེ་འདུན་གྱི་གནས་ལོངས་སྤྱོད་པ་ལ་གནོད་པ་དང་།
སྲོག་ཆགས་ཕྲ་མོ་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གིས་དགེ་འདུན་དབང་
བའི་གནས་སུ་རྩྭའམ་ལོ་མའི་གདིང་བ་རང་ངམ་བསྐོས་པས་བཏིང་བ་མ་བསྡུས་པར་ཕན་
ཕུན་དུ་འགྱུར་བའི་ཉེན་ཅན་གྱི་ཕྱོགས་སུ་བཞག་སྟེ་ཕན་ཕུན་དུ་གྱུར་པའམ་འདོམ་བཞི་
བཅུ་རྩྭ་དགུ་འདས་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གནས་དང་། དངོས་པོ་
དང་། རྟེན་ནོ། །དང་པོ་གང་དུ་གདིང་བའི་གནས་ལ་བཞི་ལས། དགེ་འདུན་དབང་བའི་
གནས་ཡིན་པ་སྟེ། དགེ་འདུན་གྱི་གཙུག་ལག་ཁང་ཉིད་དང་ཞེས་སོ། །སེལ་བ་གང་ཟག་གི་
གནས་སུ་ནི་ཉེས་བྱས་ཏེ། འོག་མ་བཞི་ལ་ཡང་ངོ་ཞེས་སོ། །གནས་ཀྱི་ངོ་བོ་ཉིད་དུ་གྲུབ་པ་
སྟེ༑ ཕལ་ཆེར་གཡོགས་པ་བསྐོར་བ་ནི་གནས་ཀྱི་མཐའ་ཡིན་ཞེས་སོ། །སེལ་བ་སྟེ་གཡོགས་
མེད་པའི་གནས་སུ་ནི་ཉེས་བྱས་སོ། །སྤྱོད་ལམ་བཞི་ཤོང་བ་སྟེ། སྤྱོད་ལམ་བཞི་ཤོང་བའོ་
ཞེས་པའི་གནད་ཀྱིས་སྦྱར་རོ། །སྤྱོད་ལམ་བཞི་མི་ཤོང་བའི་གནས་སུ་ནི་ཉེས་བྱས་སུ་
འགྱུར་གྱི། འདིའི་ལྟུང་བྱེད་དུ་མི་འགྱུར་ཏེ། དེར་རྩྭ་དང་ལོ་མའི་གདིང་བ་ལ་སྤྱོད་པ་འབྱུང་
རིང་བས་དགག་བྱ་གནས་སྐབས་ཀྱི་སྒོ་ནས་མི་རྫོགས་པའི་ཕྱིར་རོ། །ཕན་ཕུན་དུ་འགྱུར་
པའི་ཉེན་ཅན་ཡིན་པ་སྟེ། དེ་ལྟ་བུའི་ཉེས་དམིགས་ཡོད་པ་ཉིད་ཀྱིས་གཞིར་ཞེས་སོ། །

གཉིས་པ་གང་གདིང་བའི་དངོས་པོ་ནི། རྩྭའམ་ལོ་མའི་གདིང་བ་ཡིན། གྲགས་སྡེའི་ཚད་དུ་
ཆོ་ག་པ་ཡིན་ཏེ། །གདིང་བར་བྱ་བ་ཉིད་ཅེས་བཤད་དོ། །གསུམ་པ་གང་གིས་མ་བསྡུས་པར་
འཇོག་པའི་རྟེན་ནི། ཆོས་བཞི་ལྡན་ལས་རང་ངམ་བསྐོས་པས་གདིང་བར་བྱ་བ་ཡིན་པ་སྟེ།
རང་ངམ་བསྐོས་པས་གདིང་བར་བྱས་པ་ཉིད་ཅེས་བཤད་དོ། །བརྟུལ་བ་བྱས་སམ་བྱེད་དུ་
བཅུག་པ་མ་ཡིན་པ་ལ་སོགས་པ་གསུམ་ནི་གནས་མལ་མ་བསྡུས་པའི་སྐབས་སུ་སྔར་བཤད་
པ་དང་འདྲའོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་སློང་
ནི་རང་གར་རྩྭའམ་ལོ་མའི་གདིང་བ་མ་བསྡུས་པར་གཉིད་ལོག་པའམ་སྙོམ་པར་འཇུག་པ་
ལ་སོགས་པས་གནས་དེའི་ནང་ས་ཕྱོགས་གཞན་ན་གནས་པར་འདོད་པའམ་ཉེ་འཁོར་ལས་
འདའ་ཞིང་འགྲོ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་གནས་དེའི་ནང་དུ་གཉིད་ཉལ་
བ་ལ་སོགས་པའམ་གནས་དེའི་ཉེ་འཁོར་ལས་འདའ་ཞིང་འགྲོ་བར་འདོད་པ་རྒྱུན་མ་ཆད་
པའོ། །སྦྱོར་བ་ནི་གནས་དེའི་ནང་དུ་གཉིད་ཉལ་བ་ལ་སོགས་པའམ་གནས་དེའི་ཉེ་འཁོར་
འདོམ་བཞི་བཅུ་རྩ་དགུ་ལས་འདའ་ཞིང་འགྲོ་བའོ། །མཐར་ཐུག་ནི་གཉིས་ཏེ། ཕན་ཕུན་དུ་
གྱུར་པའམ་འདོམ་བཞི་བཅུ་རྩ་དགུ་འདས་པའོ། །ཡན་ལག་གི་དོན་ནི། དགེ་འདུན་གྱི་
གཙུག་ལག་ཁང་ཞེས་སོ། །
ད་ནི་སྐྱོད་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་ནི་མཉན་
ཡོད་ན་འཆར་ཀས་ལྗོངས་རྒྱུ་ཞིང་སོང་ནས་རི་བྲག་གི་གཙུག་ལག་ཁང་ནས་དགེ་སློང་བསྐྲད་
པ་ལས་ལྟུང་བྱེད་དུ་བཅས་སོ། །དགག་བྱ་ནི་རང་རིགས་ལ་གནོད་པའོ། །ངོ་ཏི་ནི་བཅས་
ལྡན་དགེ་སློང་གིས་དགེ་འདུན་དབང་བའི་གནས་ནས་ཕན་པའི་རྐྱེན་དང་མི་ལྡན་པའི་དགེ་
སློང་གཞན་རུང་ངམ་བསྐོས་པས་བསྐྲད་དེ་ཉེ་འཁོར་འདས་པ་ལས་གྱུར་པའི་ལྟུང་བ་དངོས་
གཞིའོ། །

ཡན་ལག་ལ་བཞི་ལས། གཞིའི་ཡན་ལག་ལ་གཉིས་ལས། གང་བསྐྲད་པའི་ཡུལ་ནི།
དགེ་སློང་ཆོས་དྲུག་ལྡན་གྱི་སྟེང་དུ། ཕན་པའི་རྐྱེན་ཅན་མ་ཡིན་པ་སྟེ། གལ་ཏེ་དེ་ལ་གནོད་
པ་དང་། ཞེས་པས་སོ། །གང་ནས་བསྐྲད་པའི་གནས་ནི། དགེ་འདུན་དབང་པའི་གནས་
ཆོས་གསུམ་དང་ལྡན་པ་སྟེ། གདིང་བའི་ལྟུང་བྱེད་ཀྱི་སྐབས་དང་པོ་གསུམ་སྔར་བཤད་པ་
དང་འདྲའོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། ། ཀུན་
སློང་ནི་རང་གར་སྤྱོད་པར་འདོད་པ་རྒྱུན་མ་ཆད་པའོ། །སྦྱོར་བ་ནི་རང་ངམ་བསྐོས་པས་
མངོན་སུམ་དུ་སྐྱོད་པར་ཞུགས་པའོ། །མཐར་ཐུག་ནི་གནས་དེའི་ཉེ་འཁོར་ལས་འདས་
པའོ། །ཡན་ལག་གི་དོན་ནི་དགེ་སློང་ཉིད་དང་ཞེས་སོ། །སྐྱོན་བཞིའི་གཉེན་པོར་འདོད་པ་
མ་ཡིན་ནའོ་ཞེས་སྟོན་པ་ནི། གལ་ཏེ་བསྐད་བྱ་དེ་ལ་གནོད་པ་སྐྱེ་བར་འགྱུར་བ་དང་། དགེ་
འདུན་འཁྲུག་པ་སྐྱེ་བར་འགྱུར་བ་དང་། གནོད་པ་སྐྱེས་ཟིན་པ་ཉེ་བར་ཞི་བར་མི་འགྱུར་བ་
དང་། དགེ་འདུན་འཁྲུག་པ་སྐྱེས་ཟིན་པ་ཉེ་བར་ཞི་བར་མི་འགྱུར་བ་སྟེ། སྐྱོན་བཞི་པོ་དེ་
དག་གང་ཡང་རུང་བར་འབྱུང་བར་དོགས་པའི་གཉེན་པོར་འདོད་པ་མ་ཡིན་ན་སྐྱོད་པའི་
ལྟུང་བྱེད་བསྐྱེད་པའོ། །ཊཱིཀ་ལས། དེ་དག་གི་བསམ་པས་སྤྱོད་ན་ཉེས་པ་བྱེད་དོ་ཞེས་སོ། །
དགེ་སློབ་མ་དང་དགེ་ཚུལ་དང་དགེ་ཚུལ་མ་རྣམས་ཀྱིས་ནི་ཉེས་བྱས་ཀྱིའོ་ཞེས་པ་འདི་ནི་
ཡིད་ཀྱི་སྡོམ་བྱའི་ཉེས་བྱས་སྟེ། དེའི་ཕྱོགས་དང་མཐུན་པ་ལ་ནི་ཡིད་ཀྱིའོ་ཞེས་འབྱུང་བས་
སོ༑ །སྡོམ་པ་གཏན་ནས་མ་བླངས་པའི་ཁྱིམ་པ་རྣམས་ལ་ནི་བསོད་ནམས་མ་ཡིན་པ་སྟེ་
སྡིག་པ་མང་པོ་འབྱུང་གི་ལྟུང་བ་ནི་མི་འབྱུང་ངོ་ཞེས་པའོ། །འོ་ན་སྐྱོད་པའི་ཁ་ན་མ་ཐོ་བ་
འདིར་རང་བཞིན་གྱི་ཁ་ན་མ་ཐོ་བ་ཡིན་ནམ་མ་ཡིན། ཡིན་ན་ནི་རྐྱེན་ལ་བལྟོས་ཏེ་གནང་བ་
དང་འགལ་ལོ། །མ་ཡིན་ན་ནི་ཁྱིམ་པ་ལ་བསོད་ནམས་མ་ཡིན་པ་འབྱུང་བ་དང་འགལ་ཞེ་ན།
སྐྱོད་པའི་ཉེ་པ་སྤྱིར་བཏང་ལ་བཅས་པའི་ཁ་ན་མ་ཐོ་བ་ཡིན་ལ། ཁྱིམ་པ་ལ་བསོད་ནམས་མ་

ཡིན་པ་འབྱུང་བར་གསུངས་པ་ནི་ཞེ་སྡང་གློ་བུར་བ་དང་འབྲེལ་པའི་དབང་དུ་བྱས་པ་ཡིན་
ནོ༑ ༑
ད་ནི་ཕྱིས་གནོན་བྱེད་པའི་ལྟུང་བ་འཆད་དེ། སྤྱི་དོན་ལ་བཞི་ལས། གླེང་གཞི་ནི་
མཉན་ཡོད་ན་འཆར་ཀས་ལྗོངས་རྒྱུ་ཞིང་སོང་ནས་རི་བྲག་གི་གཙུག་ལག་ཁང་དུ་དགེ་སློང་
ལ་ཕྱིས་གནོན་བྱས་པ་ལས་ལྟུང་བྱེད་དུ་བཅས་སོ། །དགག་བྱ་ནི་རང་རིགས་ཀྱི་ལུས་སེམས་
ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གིས་དགེ་འདུ་ན་དབང་པའི་གནས་སུ་སྔར་
ཞུགས་པའི་དགེ་སློང་ལ་མཐོ་འཚམས་པའི་ཕྱིར། ཕྱིས་གནོན་བྱས་པ་ལས་གྱུར་པའི་ལྟུང་
བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ལས། གང་ལ་ཕྱིས་གནོན་བྱ་
བའི་ཡུལ་ནི། དགེ་སློང་ཆོས་དྲུག་ལྡན་གྱི་སྟེང་དུ། རང་བས་སྔར་ཞུགས་པ་དང་། ཕན་པའི་
རྐྱེན་ཅན་མ་ཡིན་པ་སྟེ། སོ་སོ་ཐར་པའི་མདོ་ལས་དགེ་སློང་དག་སྔ་ན་འཁོད་པར་ཤེས་བཞིན་
དུ་ཞེས་པ་དང་། ན་བ་དང་འཇིགས་པའི་དབང་མ་གཏོགས་ཞེས་པས་སོ། །གང་དུ་ཕྱིས་
གནོན་བྱ་བའི་གནས་ནི། གནས་ཆོས་གསུམ་ལྡན་ཏེ་སྤྲོད་པའི་སྐབས་སུ་སྔར་བསྟན་པ་
བཞིན་ནོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་མཐོ་འཚམས་པས་ཕྱིས་གནོན་བྱེད་པར་འདོད་པ་རྒྱུན་མ་ཆད་པའོ། །སྦྱོར་
བ་ནི་ཕྱིས་གནོན་བྱེད་པར་ཞུགས་པའོ། །མཐར་ཐུག་ནི་དགེ་སློང་དེའི་སྟེང་དུ་ཉལ་བ་ཙམ་
མམ་འདུག་པ་ཙམ་བྱས་ན་སྟེ། སོ་སོ་ཐར་པའི་ལུང་རྣམ་འབྱེད་ལས་ཕྱིས་གནོན་བྱས་ནས་
ཉལ་ལམ་འདུག་ན་ལྟུང་བྱེད་དོ་ཞེས་སོ། །
ཡན་ལག་གི་དོན་ལ་གཉིས་ལས། དང་པོ་ཕྱིས་གནོན་དངོས་ནི་ཤེས་གཙོ་བོའོ་ཞེས་
པ་ནས་སོ། །མཐོ་འཚམས་ཀྱི་ལྟུང་བ་གཞན་བསྟན་པ་ནི། ལུས་ཀྱི་ཕྱིས་གནོན་བྱེད་པ་དེ་

ནི་དཔེ་སྟེ་མཐོ་འཚམས་པར་འདུན་པས་དགེ་སློང་ལ་ངག་གིས་མཐོ་འཚམས་པ་དང་ལུས་
ཀྱིས་མཐོ་འཚམས་པ་གཞན་དག་ཀྱང་ཊིཀ་ལས་བསླབ་པའི་གཞི་འདིར་གཏོགས་པའི་
ལྟུང་བྱེད་ཡིན་ནོ་ཞེས་བཤད་དོ། །འདི་ནི་ལུང་རྣམ་འབྱེད་ལས། ངན་དང་གསོད་དང་གྲང་
དྲོ་དང་། །ཆོལ་ཟངས་དང་ནི་བཀྲུ་སྨན་དང་། །རྣལ་འབྱོར་མཐུན་དང་ཁ་ཏོན་དང་། །
འཇིགས་དང་བཅས་དང་འཇིགས་མེད་དོ། །ཞེས་གསུངས་པ་དང་སྦྱར་རོ། །ཊིཀ་ལས།
བསྒོ་བ་རྣ་ལ་གཟན་པ་དག་ལ་ཡང་སྤྱིར་མཐོ་འཚམས་པ་ཡོད་མོད་ཀྱི། འོན་ཀྱང་གནས་ལ་
སོགས་པའི་རྣམ་པའི་བྱེ་བྲག་ཡོད་པའི་ཕྱིར་ལྟུང་བྱེད་ཐ་དད་པ་ཉིད་ཡིན་ནོ་ཞེས་པ་ནི།
བསྒོ་བ་རྣ་ལ་གཟན་པ་དང་སྐབས་འདིའི་ལྟུང་བ་སྟེ་གཉིས་ཀ་མཐོ་འཚམས་པ་ལས་གྱུར་པ་
ཙམ་དུ་འདྲ་ཡང་། སྔ་མ་དང་འདི་ལ་དགེ་འདུན་གྱི་གནས་ཡན་ལག་ཏུ་མི་དགོས་པ་དང་།
དགོས་པའི་ཁྱད་པར་གྱིས་ཐ་དད་དུ་དབྱེ་ཞེས་པའོ། །ཊིཀ་ལས། ལྟུང་བྱེད་དུ་བསྟན་པའི་
མཐོ་འཚམས་པ་དེ་དག་ལས་གཞན་པའི་མཐོ་འཚམས་པ་ནི་ཐམས་ཅད་ཉེས་བྱས་སོ་ཞེས་
བཤད་དོ། །
ད་ནི་རྩ་བ་འབྱུང་བ་ལ་འཇུག་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས།
གླེང་གཞི་ནི་མཉན་ཡོད་ནས་ཉེ་དགའ་ལྗོངས་རྒྱུ་ཞིང་སོང་ནས། རི་བྲག་གི་གཙུག་ལག་
ཁང་གི་སྟེང་གི་ཐོག་ལ་ཁྲི་རྐང་བཙུགས་ཏེ། ཤུགས་དྲག་པོས་མནན་ཏེ་འདུག་པས་ཁྲི་རྐང་
གིས་ཁང་ཐོག་བརྟོལ་བ་ལས་སོ། །དགག་བྱ་ནི་དགེ་འདུན་གྱི་གཙུག་ལག་ཁང་གི་སྟེང་གི་
ཐོག་བུག་རྡོལ་ཏུ་འགྱུར་བའོ། །ངོ་ཏི་ནི་བཅས་ལྡན་དགེ་སློང་གིས་དགེ་འདུན་དབང་བའི་
གནས་མཚན་ཉིད་དང་ལྡན་པའི་སྟེང་གི་ཐོག་རྩ་བ་འབྱུང་པའི་གནས་སྐབས་དང་བཅས་
པར་མནན་པར་འོས་པའི་རྩ་བ་ཕུར་བུའི་སྟེང་དུ་འདུག་པའམ་ཉལ་བ་ལས་གྱུར་པའི་ལྟུང་
བ་དངོས་གཞིའོ། ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ལས། གང་དུ་འདུག་པའི་གནས་

ནི༑ དགེ་འདུན་དབང་བའི་གནས་ཆོས་གསུམ་ལྡན་སྔར་བཤད་མ་ཐག་པའི་སྟེང་དུ། སྟེང་
གི་ཐོག་ཡིན་པ་དང་། རྩ་བ་འབྱུང་བའི་སྐབས་དང་བཅས་པ་སྟེ། སྟེང་གི་ཐོག་ཉིད་ནི་བྱེད་
པ་པོའོ་ཞེས་པ་དང་། གལ་ཏེ་བྱིན་གྱིས་གཞོལ་བ་ཉིད་དམ་ཞེས་པས་སོ། །གང་ལ་འདུག་
པའི་དངོས་པོ་ནི། གནོན་པར་འོས་པའི་རྩ་བ་ཕུར་བུ་ལྟ་བུ་ཡིན་པ་དང་། གྱེན་དུ་བཟློག་པ་
དང་རྐང་རྟེན་བཅུག་པ་མ་ཡིན་པ་སྟེ། གནོན་པར་འོས་པའི་རྩ་བ་ཞེས་པ་དང་། བཀན་པ་
ཉིད་དང་རྐང་རྟེན་བཅུག་པ་ཉིད་ནི་ཞེས་པས་སོ། ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་རྩ་བ་ཕུར་བུ་ལ་འདུག་པར་འདོད་པ་རྒྱུན་མ་ཆད་པའོ། །སྦྱོར་བ་ནི་རྩ་བ་
ཕུར་བུ་ལྟ་བུ་ལ་འདུག་པའམ་ཉལ་བར་བྱེད་པ་སྟེ། སོ་སོ་ཐར་པའི་མདོ་དང་ལུང་རྣམ་འབྱེད་
ལས། ལྗིད་ཀྱིས་ཕབ་སྟེ་འདུག་གམ་ཉལ་ན་ལྟུང་བྱེད་དོ་ཞེས་གསུངས་སོ། །མཐར་ཐུག་ནི་
འདུག་པ་ཙམ་མམ་ཉལ་བ་ཙམ་ཉིད་དོ། །ཡན་ལག་གི་དོན་ནི་དགེ་འདུན་གྱི་ཞེས་པ་ནས་
སོ༑ ༑མནན་པར་འོས་པའི་རྩ་བ་ཞེས་པ་ནི་སོ་སོ་ཐར་པའི་མདོ་ལས་ཁྲི་དང་ཁྲིའུ་ཞེས་
གསུངས་ཀྱང་། གླེང་གཞིའི་དབང་གིས་མཚོན་པ་ཙམ་སྟེ། རང་གི་རྣམ་བཤད་ལས་ཁྲི་དང་
ཁྲིའུ་སྨོས་པ་འདིར་མཚོན་པ་ཙམ་དུ་རྣམ་པར་གནས་པ་ཡིན་ནོ། །འདི་ལྟ་བུར་གྱུར་པ་འདྲ་བ་
གཞན་ལ་ཡང་ཉེས་དམིགས་འདྲ་བ་ཉིད་ཀྱིས། དེའི་ཕྱིར་མནན་པར་འོས་པ་ཞེས་བྱ་བའི་
ཚིག་བྱས་སོ་ཞེས་གསུངས་སོ། ། །
ད་ནི་འདེབས་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་ནི་ཡུལ་
ཀོའུ་ཤམ་བྷིར་འདུན་པས་སྲོག་ཆགས་དང་བཅས་པའི་ཆུས་ལ་འདེབས་པར་བྱེད་པ་ལས་
ལྟུང་བྱེད་དུ་བཅས་སོ། །དགག་བྱ་ནི་དུད་འགྲོའི་སྲོག་ལ་གནོད་པའོ། །ངོ་ཏི་ནི་བཅས་ལྡན་
དགེ་སློང་གིས་གཞན་ཁོ་ནའི་དོན་དུའམ་རང་གཞན་ཐུན་མོང་གི་དོན་དུ་ཆུ་དང་ས་དང་ཤིང་
ལ་སོགས་པ་སྲོག་ཆགས་དང་བཅས་པ་ལ་སྲོག་ལ་མ་བལྟོས་པའི་བསམ་པས་ལོངས་སྤྱོད་

པས་གཞི་མའི་ཞར་ལ་དུད་འགྲོ་ཤི་བ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་ལས། དུད་འགྲོའི་སྐྱེ་གནས་སུ་
གཏོགས་པ་ཡིན་པ་སྟེ། ལུང་དང་མདོ་རྩ་བ་ལས་སྲོག་ཆགས་དང་བཅས་པ་ཞེས་སྤྱིར་
གསུངས་ཀྱང་། ཊིཀ་ལས། དུད་འགྲོའི་སྐྱེ་གནས་སུ་སྐྱེས་པའི་སྲོག་ཆགས་ཞེས་བཤད་དོ། །
ཐ་མལ་བའི་མིག་ལ་སྣང་བ་སྟེ། སྐབས་འདི་ཉིད་ཀྱི་ལུང་རྣམ་འབྱེད་ལས། གང་དག་མིག་
གིས་མཐོང་བར་འགྱུར་བར་ཞེས་གསུངས་སོ། །སའམ་ཆུ་ལྟ་བུ་གཞི་མ་དང་བཅས་པ་སྟེ།
སྲོག་ཆགས་དང་བཅས་པ་ཞེས་སྲོག་ཆགས་དང་ལྡན་པའི་ཚིག་ཏུ་གསུངས་པས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་གཞན་ཁོ་ནའི་དོན་དུའམ་རང་གཞན་ཐུན་མོང་གི་དོན་དུ་སྲོག་ཆགས་ལ་མ་བལྟོས་
པར་གཞི་མའི་ཞར་ལ་སྲོག་ཆགས་དང་བཅས་པ་ལ་སྤྱོད་པར་འདོད་པ་རྒྱུན་མ་ཆད་པའོ། །
སྦྱོར་བ་ནི་རང་ངམ་གཞན་བསྐོས་པས་སྲོག་ཆགས་དང་བཅས་པ་ལ་སྤྱོད་པར་ཞུགས་པའོ། །
མཐར་ཐུག་ནི་སྦྱོར་བ་དེའི་རྐྱེན་གྱིས་དུད་འགྲོའི་སྲོག་གི་དབང་པོ་འགགས་པ་སྟེ། ཊཱིཀ་
ལས། སྲོག་ཆགས་ངག་གི་སྲོག་གི་དབང་པོ་འགག་པའི་མཚན་ཉིད་ཀྱི་སྐད་ཅིག་མ་གཉིས་
པ་ལའོ་ཞེས་བཤད་དེ། འགག་པའི་སྐད་ཅིག་མ་གཉིས་པ་ལ་འགགས་པ་ཉིད་དོ། །ཡན་
ལག་གི་དོན་ནི། རང་ཁོ་ན་སྤྱོད་པའི་དོན་ཉིད་དམ་དེ་ལས་གཞན་པའི་དོན་དུ་སྲོག་ཆགས་
དང་བཅས་པ་ལ་སྤྱོད་ན་ལྟུང་བྱེད་འདིར་འགྱུར་བའོ། །འོ་ན་རང་གཞན་གཉིས་ཀའི་དོན་དུ་
སྤྱོད་ན་འདེབས་སྤྱོད་གཉིས་ཀྱི་ལྟུང་བ་གང་བསྐྱེད་སྙམ་ན། གཞན་དོན་གྱི་དབང་གིས་
འདིའི་ལྟུང་བར་རྣམ་པར་བཞག་སྟེ། སྤྱིར་བསྟན་པའི་ཊཱིཀ་ལས་རང་དང་གཞན་གཉིས་
ཀའི་དོན་དུ་བྱེད་དུ་འཇུག་པ་ཡང་གཞན་གྱི་དོན་ཡོད་པ་ཁོ་ན་ཡིན་ཏེ། དེ་ལ་བདག་ཉིད་མ་
གཏོགས་པ་དོན་དུ་གཉེར་བ་གཞན་ཡང་ཡོད་པའི་ཕྱིར་རོ་ཞེས་བཤད་དོ། །ད་ནི་རིམ་པ་
ལྷག་པར་རྩིག་པའི་ལྟུང་བྱེད་འཆད་དེ། བསླབ་པར་བྱ་བ་ནི་སྒོ་ཆ་གཞུག་པར་བྱ་བ་ཞེས་པ་

ནས་སོ། །ལྟུང་བ་རྣམ་གཞག་ནི་གཙུག་ལག་ཁང་ནི་ཞེས་སོ། །
འདིའི་སྤྱི་དོན་ལ་བཞི་ལས། གླེང་གཞི་ནི་ཀོའུ་ཤམ་བྷིར་དྲུག་སྡེས་ཉི་མ་གཅིག་ལ་
གཙུག་ལག་ཁང་སུམ་བརྩེགས་བརྩེགས་ཟིན་པར་བྱས་པ་ལས་ལྟུང་བྱེད་དུ་བཅས་ཏེ།
དགག་བྱ་ནི་གཙུག་ལག་ཁང་འཇིག་པར་འགྱུར་ཞིང་དོན་དང་བྱ་བ་མང་བའོ། །ངོ་ཏི་ནི་
བཅས་ལྡན་དགེ་སློང་གིས་གཙུག་ལག་ཁང་བརྩིག་པ་ན་ཉིན་ཞག་གཅིག་ལ་ཕ་གུ་རིམ་པ་
གསུམ་ལས་ལྷག་པར་བརྩིགས་པར་གྱུར་པའི་ལྟུང་བ་དངོས་གཞིའོ། །དམིགས་བསལ་
ལས་གཞིའི་སྐབས་སུ་ཉི་མ་ཐ་དད་དུ་རིམ་པ་གསུམ་ལས་ལྷག་པ་ལ་ཡང་ལྟུང་བྱེད་ད་
འགྱུར་ཏེ། ཉི་མ་ཐ་དད་གཞན་མ་ཡང་འཇིམ་པ་མེད་པ་ལས་སོ་ཞེས་དམིགས་བསལ་གྱི་
མདོ་བཞིས་སྟོན་པར་འགྱུར་རོ། །
ཡན་ལག་ལ་བཞི་ལས། གཞིའི་ཡན་ལག་ལ་བཞི་སྟེ། གང་རྩིག་པའི་གནས་དང་།
གང་གི་ཚེ་རྩིག་པའི་དུས་དང་། གང་གིས་རྩིག་པའི་དངོས་པོ་དང་། གང་གིས་རྩིག་པའི་རྟེན་
ནོ། །དང་པོ་ལ་བཞི་ལས། གཙུག་ལག་ཁང་རྩིག་པའི་རྩིག་རྨང་ཡན་ཆད་ཡིན་པ་དང་།
སྤྱོད་ལམ་བཞི་ཡན་ཆད་ཤོང་བ་སྟེ། གཙུག་ལག་ཁང་ནི་བྱེད་པ་པོ་ཉིད་དོ། །སྤྱོད་ལམ་བཞི་
ཤོང་བའོ་ཞེས་སོ། །ཕལ་ཆེར་གཡོགས་བསྐོར་ཡན་ཆད་དུ་རྩིག་པའི་རྩིག་རྨང་ཡན་ཆད་
ཡིན་པ་སྟེ། ཕལ་ཆེར་གཡོགས་པ་དང་བསྐོར་བ་ནི་ཞེས་སོ། །བྱེད་འཕྲོ་གཞིའི་སེལ་བར་
གཏོགས་པ་མ་ཡིན་པ་སྟེ། ཕྱེད་བྱས་པ་ལ་བྱེད་པ་ནི་ཕྱེད་ཉིད་ཅེས་བཤད་པས་སོ། །
གཉིས་པ་གང་གི་ཚེ་རྩིག་པའི་དུས་ནི་སྤྱིར་བཏང་ལ་ཉིན་ཞག་གཅིག་ཡིན་པ་སྟེ། ཉི་མ་དེ་
ལའོ་ཞེས་སོ། །དམིགས་བསལ་བཞི་ཡོད་དེ་གཞུང་དུ་འཆད་པར་འགྱུར་རོ། །གསུམ་པ་
གང་གིས་རྩིག་པའི་དངོས་པོ་ནི། འཇིགས་པའི་ཉེན་ཅན་ཡིན་པ་སྟེ། སོ་བསྲེགས་པ་མ་
ཡིན་པའི་ཕ་གུ་ལྟ་བུའོ། །དེ་ཡང་གལ་ཏེ་ཐམས་ཅད་རྡོའམ་སོ་ཕག་གམ་ཤིང་ལས་བྱས་པ་
མ་ཡིན་ནའོ་ཞེས་གསུངས་པས་སོ། །བཞི་པ་གང་གིས་རྩིག་པའི་རྟེན་ནི། ཆར་ཆུ་བསྐྱབ་

པའི་གཡོགས་པ་མ་བྱས་པར་དང་སྦྱིན་བདག་གི་ཚིག་གིས་དབང་མེད་པ་མ་ཡིན་པ་སྟེ།
ཆར་ཆུ་བསྐྱབ་པའི་གཡོགས་པ་ཡང་ངོ་། །ཡོན་བདག་གིས་བྱས་ཟིན་ནས་བལྟའོ་ཞེས་མ་
སྨྲས་པ་ལའོ་ཞེས་གསུངས་པ་དང་། ལུང་དགེ་སློང་མའི་རྣམ་འབྱེད་ལས་བདག་པོ་རིངས་
ན་ལྟུང་བ་མེད་དོ་ཞེས་གསུངས་པས་སོ། །བསམ་པའི་ཡན་ལག་ལ་གཉིས་ལས། འདུ་
ཤེས་ནི་གཞི་ལ་མ་འཁྲུལ་པའོ། །ཀུན་སློང་ནི་རང་གར་རམ་བསྐོས་པས་སྤྱིར་བཏང་ལ་
ཉིན་ཞག་གཅིག་ལ་གཙུག་ལག་ཁང་གི་ཕ་གུ་རིམ་པ་གསུམ་ལས་ལྷག་པར་བརྩིགས་པར་
འདོད་པ་རྒྱུན་མ་ཆད་པའོ། །སྦྱོར་བ་ནི་རང་ངམ་བསྐོས་པས་ཕ་གུ་རིམ་པ་གསུམ་ལས་
ལྷག་པར་རྩིག་པར་ཞུགས་པའོ། །མཐར་ཐུག་ནི་རིམ་པ་གསུམ་ལས་ལྷག་པ་སྟེ་རིམ་པ་
བཞི་པར་བརྩིགས་པའོ། །
ཡན་ལག་གི་དོན་ནི། གཙུག་ལག་ཁང་ནི་ཞེས་པ་ནས་སོ། །ཉི་མ་དེ་ལའོ་ཞེས་པ་ནི་
ཉི་མ་གཅིག་ཡིན་པ་དེ་ལ་རིམ་པ་གསུམ་ལས་ལྷག་པར་བརྩིགས་ན་ལྟུང་བྱེད་སྐྱེད་ཀྱི། ཉི་
མ་ཐ་དད་པ་བསྡོམས་ནས་རིམ་པ་གསུམ་ལས་ལྷག་ཀྱང་ལྟུང་བ་མེད་པའོ་ཞེས་སྤྱིར་བཏང་
བའོ། །དེ་ལ་དམིགས་བསལ་བཞི་ཡོད་དེ་གཞན་ལ་ཡང་ཞེས་པ་ནི་མདོ་བཞིའི་དང་པོར་
སྨོས་པས་མདོ་བཞི་ཆར་གྱི་དབང་དུ་བྱས་པ་སྟེ་དམིགས་བསལ་གྱི་མདོ་བཞི་ཆར་ལ་སྦྱར་
རོ༑ ༑ཉི་མ་གཅིག་ཡིན་པ་ལས་གཞན་ཉི་མ་ཐ་དད་ལ་ཡང་སོ་ཕག་མ་ཡིན་པའི་ཕ་གུ་འཇིམ་
པ་མེད་པ་ལས་སྐོམ་བརྩིགས་སུ་ཉི་མ་ཐ་དད་བསྡོམས་པས་རིམ་པ་གསུམ་ལས་ལྷག་པར་
བརྩིགས་ན་ལྟུང་བྱེད་དོ། །ཆུ་ཁུང་དག་མ་གཏོད་པར་ཞེས་པ་རང་གི་རྣམ་བཤད་ལས་ཆུ་
ཁུང་དག་མ་གཏོད་པ་ཡང་རུང་ངོ་ཞེས་བྱ་བ་ནི་ཉི་མ་གཞན་ལ་ཡང་ཞེས་བྱ་བར་སྦྱར་བར་
བྱའོ་ཞེས་གསུངས་ལ། ཊཱིཀ་ལས་ཀྱང་ཆུ་ཁུང་དག་མ་གཏོད་པ་ལ་ནི་ཉི་མ་གཞན་ལ་ཕ་གུ་
རིམ་པ་གསུམ་ལས་ལྷག་པར་རྩིག་པར་བྱས་ན་ལྟུང་བའི་བྱེད་པ་པོ་ཉིད་ཡིན་ནོ་ཞེས་བཤད་
དོ༑ ༑བརྐོས་ཏེ་རྨང་གི་རྩ་བ་མ་བཙུགས་པར་ཞེས་པ་ནི་རང་གི་རྣམ་བཤད་ལས་བརྐོས་ཏེ་

རྩ་བ་མ་བཙུགས་པར་ཡང་རུང་ངོ་། །ཞེས་བྱ་བ་ནི་ཉི་མ་གཞན་ལ་ཡང་ཕ་གུ་རིམ་པ་གསུམ་
ལས་ལྷག་པར་རྩིག་པ་བྱས་པ་དང་བྱེད་དུ་བཅུག་ན་ཡང་དངོས་གཞིར་རིག་པར་བྱའོ་ཞེས་
གསུངས་ལ། དེ་ལྟར་ཊཱིཀ་ལས་ཀྱང་བཤད་དོ། །སྒོ་ཆ་གོང་མ་མ་བཅུག་པར་ཞེས་པ་ནི་རང་
གི་རྣམ་བཤད་ལས། སྒོ་ཆ་གོང་མ་བཅུག་པ་ཡང་རུང་ངོ་ཞེས་བྱ་བ་ནི་རིམ་པ་གསུམ་ལས་
ལྷག་པར་ཞེས་བྱ་བ་དང་རྗེས་སུ་འབྲེལ་ཏོ། །ཞེས་གསུངས་ལ། ཊིཀ་ལས་ཀྱང་། སྒོ་ཆ་
གོང་མ་བཅུག་པ་ལས་ཉི་མ་གཞན་ལ་ཡང་ཕ་གུ་རིམ་པ་གསུམ་ལས་ལྷག་པར་བརྩིགས་ན་
དངོས་གཞིའི་ཁ་ན་མ་ཐོ་བར་འགྱུར་རོ་ཞེས་བཤད་དོ། །ཊིཀ་ལས། སྒོ་ཆ་གོང་མ་མ་བཅུག་
པ་ལ་ནི་དངོས་གཞིའོ་ཞེས་པ་ནི་རིམ་པ་ལྷག་པ་ལ་སོགས་པ་ཡན་ལག་གཞན་ཚང་གི་
དབང་དུ་བྱས་ཏེའོ། །ཊིཀ་ལས། མདོ་གོང་མ་གསུམ་ཆར་ལས་རུང་ངོ་ཞེས་སྨོས་པ་ནི། དེ་
དག་གི་རིམ་པ་རྣམས་ལྟུང་བའི་ཕྱིར་སོ་སོར་གཙོ་བོ་ཡིན་པར་བསྟན་པའི་ཕྱིར་ཞེས་པ་ནི།
ཉི་མ་ཐ་དད་གཞན་ལ་རིམ་པ་གསུམ་ལས་ལྷག་པར་བརྩིགས་པ་ལ་ལྟུང་བྱེད་བསྐྱེད་པ་
འདི་ལ་ནི། ཆུ་ཁུང་མ་བཏོད་པ་ལ་སོགས་པ་གསུམ་ཆར་ཚོགས་པ་ཡན་ལག་ཏུ་དགོས་པ་
མ་ཡིན་གྱི། དེ་གསུམ་ནི་ལྟུང་བའི་ཕྱིར་སོ་སོར་གཙོ་སྟེ། དེ་གསུམ་གང་རུང་རེ་རེ་ལ་ཡང་
ཉི་མ་ཐ་དད་གཞན་ལ་ཡང་རིམ་པ་གསུམ་ལས་ལྷག་པར་བརྩིགས་ན་ལྟུང་བྱེད་བསྐྱེད་པར་
རུང་ངོ་ཞེས་པའོ། །དང་པོའི་མདུན་རོལ་དུ་ན་ཉེས་པ་མེད་དོ། །འོན་ཀྱང་འདུ་ཤེས་འཁྲུལ་
ན་ནི། ལུང་ཞུ་བ་ལས། ཕ་གུའི་རིམ་པ་གསུམ་ལས་ལྷག་པ་ལ་ལྷག་པར་འདུ་ཤེས་ཏེ་
བརྩིགས་ན་ཉེས་བྱས་སོ། །ཞེས་གསུངས་སོ། །
ད་ནི་མ་བསྐོས་པར་སྟོན་པའི་ལྟུང་བྱེད་འཆད་དེ། དགེ་སློང་མའི་སྟོན་པ་བསྐོ་བ་
འདིའི་སྤྱི་དོན་ལ་གཉིས་ལས། དང་པོ་སྟོན་པ་བསྐོས་པའི་དགོས་པ་ནི། མ་བསྐོས་པར་
ཆོས་སྟོན་པའི་ལྟུང་བ་མི་འབྱུང་བ་དང་། ཆོ་གས་བསྐོས་པས་བཅས་པའི་ས་མཚམས་ཟིན་
པའོ། །

གཉིས་པ་བསྡུས་པའི་དོན་ལ་ལྔ་ལས། དང་པོ་ཡུལ་གང་བསྐོ་བ་ནི། བཙུན་པ་དང་།
བརྟན་པ་དང་། མཁས་པ་དང་། ཕན་འདོགས་པའི་ཡན་ལག་དང་ལྡན་པ་སྟེ། བཙུན་པའི་
ཡན་ལག་ནི་ཕམ་ལྷག་གིས་མ་གོས་ཤིང་རང་བཞིན་གྱི་ཁ་ན་མ་ཐོ་བ་ལ་འཛེམ་པ་སྟེ། ཕམ་
པར་གྱུར་པ་མ་བྱུང་བ་ཞེས་པ་དང་། དགེ་སློང་མ་ལ་ལུས་ཉེ་བར་གཞོལ་བ་ཕྱིར་བཅོས་པ་
ཞེས་གསུངས་པས་ལྷག་མའི་ལྟུང་བ་གཞན་གྱིས་མ་གོས་པ་ཡང་དེ་དང་རྒྱུ་མཚན་མཚུངས་
པའི་ཕྱིར་དང་། དུད་འགྲོ་གསོད་པ་ལ་སོགས་པ་རང་བཞིན་གྱི་ཁ་ན་མ་ཐོ་བ་ལ་མི་འཛེམ་
ན་དགོས་པ་རྫོགས་པར་མི་འགྲུབ་པའི་ཕྱིར་རོ། །བརྟན་པའི་ཡན་ལག་ནི། བསྙེན་པར་
རྫོགས་ནས་ལོ་ཉི་ཤུ་ལོན་པ་སྟེ། ལོ་ཉི་ཤུ་ལས་མི་ཉུང་བ་ཞེས་སོ། །གཞན་དུ་ན་བསྐོ་བའི་
ལས་འདི་མི་འཆགས་ཏེ། ལུང་རྣམ་འབྱེད་དང་དེའི་འགྲེལ་པ་ལས་བཤད་དོ། །མཁས་
པའི་ཡན་ལག་ནི། སྡེ་སྣོད་གསུམ་འཛིན་པ་ནས་མཐུན་པ་དང་ཡོངས་དག་ལ་སྦྱོར་ནས་པ་
ཡན་ཆད་ཡིན་པ་དང་། གྲོང་ཁྱེར་བའི་སྐད་སྨྲ་བ་སྟེ། གཞུང་ལས་དངོས་སུ་གསུངས་སོ། །
གཞན་དུ་ན་བསྐོ་བའི་ལས་འདི་མི་འཆགས་པར་ལུང་རྣམ་འབྱེད་དང་། དེའི་འགྲེལ་པ་
ལས་བཤད་དོ། །ཕན་འདོགས་ཀྱི་ཡན་ལག་ནི། ཆོས་བཅུ་གསུམ་སྟེ། དེ་ཡང་མཚན་
མཐུན་པ་དང་ལྟ་བ་མཐུན་པ་ལ་སོགས་པ་བཅུ་གཉིས་ནི་བསྐོ་བའི་ལས་ཀྱི་སྒྲུབ་བྱའི་
སྐབས་སུ་ལས་བཞིར་འཆད་པར་འགྱུར་ལ། དགེ་སློང་མའི་སྟོན་པར་སྔར་བསྐོས་པ་དང་
མ་འབྲེལ་བ་ནི། སྔར་བསྐོས་པ་ནི་མ་བསྐོས་པ་ཉིད་མ་ཡིན་ཞེས་གསུངས་པས་སོ། །དེ་
ལྟར་ན་ཆོས་བཅུ་དྲུག་དང་ལྡན་པ་བསྐོའོ། །
གཉིས་པ་རྟེན་གང་གིས་བསྐོ་བ་ནི། དགེ་འདུན་མཚན་ཉིད་བཞི་ལྡན་གྱིས་སོ། །
གསུམ་པ་དུས་གང་གི་ཚེ་བསྐོ་བ་ནི། གསོ་སྦྱོང་བཅོ་ལྔ་པ་ལའོ་ཞེས་སོ། །དུས་གཞན་དུ་ནི་
བསྐོ་བའི་ལས་འདི་མི་འཆགས་པར་ལུང་རྣམ་འབྱེད་དང་དེའི་འགྲེལ་པ་ལས་བཤད་དོ། །
བཞི་པ་གནས་གང་དུ་བསྐོ་བ་ནི། མཚམས་ཀྱི་ནང་དུའོ་ཞེས་སོ། །གནས་གཞན་དུ་བསྐོ་བ་

ནི་མི་འཆགས་པར་ལུང་རྣམ་འབྱེད་དང་དེའི་འགྲེལ་པ་ལས་བཤད་དོ། །ལྔ་པ་ཆོ་ག་གང་
གིས་བསྐོ་བ་ནི། སྦྱོར་དངོས་མཇུག་གསུམ་སྟེ། སྦྱོར་བ་ནི་འདུ་བའི་སྐབས་རྗེས་སུ་བསྒྲུབ་
པ་དང་། སྤྲོ་བ་འདྲི་བའོ། །དངོས་གཞི་ནི་གསོལ་བ་དང་གཉིས་ཀྱི་ལས་ཀྱིས་སོ། །མཇུག་
ནི་ལས་ཀྱི་མཇུག་སྡུད་བརྗོད་པའོ། །
ཡན་ལག་གི་དོན་ནི། ཕམ་པར་འགྱུར་བའམ་ལྕི་བའི་ཆོས་རྣམས། ཞེས་པ་འདིར།
ཕམ་པ་དང་ནི་ལྕི་ཆོས་སྟོན་ནུས་པ། །གཉིས་ཚོགས་མེད་ན་བསྐོ་བའི་ལས་མི་འཆགས། །
གང་རུང་རེ་རེས་མིན་ཞེས་ལུང་ལས་གསུངས། །དེ་ལས་བཟློག་སྟེ་མདོ་འདིར་བཤད་མོད་
ཀྱང་། །གཉིས་ཚོགས་རྙེད་པའི་ཚེ་ན་ལུང་བཞིན་ཏེ། གཉིས་ཚོགས་མེད་ན་མདོ་བཞིན་
འགལ་བ་མེད། །ཕྱི་མ་ནི་ཞེས་པ་རྣམ་འབྱེད་འགྲེལ་ལས་སྔ་མ་ལྟ་བུ་མཚམས་ཀྱི་ནང་ན་ཡེ་
མེད་ན། དེའི་འོག་ཏུ་གཟོད་འདི་ཕྱིས་བསྐོ་བར་བྱ་བ་ཡིན་པར་ཞེས་བྱའོ། །ཞེས་བཤད་དོ། །
མཐུན་ནམ་ཞེས་པ་རྣམ་འབྱེད་འགྲེལ་ལས། ལྟ་བ་མཐུན་ནམ་ཞེས་བཤད་ལ། ཕན་ཚུན་
མཐུན་ནམ་ཞེས་ཊིཀ་ལས་སོ། །ཆོས་བླ་མའི་ཞེས་པ་ནི། ལམ་ཆུང་བའི་གླེང་གཞི་ལས་སོ། །
ལྟུང་བ་རྣམ་པར་བཞག་པ་ནི་བསྐོས་པ་དེ་དག་ལས་ཞེས་སོ། །
འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་དྲུག་སྡེས་མ་བསྐོས་པར་དགེ་
སློང་མ་ལ་ཆོས་བསྟན་པ་ལས་ལྟུང་བྱེད་དུ་བཅས་སོ། །དགག་བྱ་ནི་ཆགས་པའི་རྐྱེན་བྱས་
ཏེ་རང་རིགས་ཀྱི་བསླབ་པ་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གང་དགེ་སློང་
མའི་སྟོན་པར་ཚུལ་བཞིན་དུ་བསྐོས་བ་མ་ཡིན་པས་དགེ་སློང་མ་ལ་ཆོས་བསྟན་པ་ལས་
གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་གོ། །དེ་ལ་གསུམ་ལས། གང་ལ་བསྟན་
པའི་ཡུལ་ནི། དགེ་སློང་མ་ཆོས་བདུན་ལྡན་སྔར་བཤད་ཟིན་པ་དེ་ལས་འདིར་ཉེ་དུ་མ་ཡིན་
པ་མ་གཏོགས་པ་ཆོས་དྲུག་ལྡན་ནོ། །གང་བསྟན་པའི་ཆོས་ནི། སངས་རྒྱས་ཀྱི་བཀའ་འམ་

དེ་གཏན་ལ་འབེབས་པའི་བསྟན་བཅོས་ཡིན་པ་སྟེ། ལུང་ལས་སྟོན་ན་ཞེས་བྱ་བ་ནི་ལྷག་
པའི་ཚུལ་ཁྲིམས་དང་སེམས་དང་ཤེས་རབ་བོ་ཞེས་སོ། །སེལ་བ་སྒྲ་རིག་པ་ལྟ་བུ་བསྟན་ན་
ནི་ན་སྨད་དོ། །ཚིག་བཞིར་ལོངས་པ་སྟེ་གླུ་ལེན་པ་ལ་བཤད་པའི་གནད་ཀྱིས་ཤེས་སོ། །
གང་གིས་སྟོན་པའི་རྟེན་ནི། དགེ་སློང་མའི་སྟོན་པར་བསྐོས་པ་ཉིད་མ་ཡིན་པ་དང་། ཆོས་
བླ་མའི་མཐུ་དང་མི་ལྡན་པ་དང་། དགེ་འདུན་མ་ལོངས་ཤིང་འོས་པ་ལ་གསོལ་བ་མ་ཡིན་
པ་སྟེ། གཞུང་དུ་སྟོན་པར་འགྱུར་རོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་དགེ་སློང་མའི་སྟོན་པར་མ་བསྐོས་པར་རང་གར་དགེ་སློང་མ་ལ་ཆོས་སྟོན་པའི་ཚིག་
སྨྲ་ཞིང་གོ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་ངག་མཚན་ཉིད་ལྔ་ལྡན་གྱིས་ཆོས་
སྟོན་པར་ཞུགས་པའོ། །མཐར་ཐུག་ནི་དགེ་སློང་མས་དོན་གོ་བའོ། །ཡན་ལག་གི་དོན་ནི།
བསྐོས་པ་དེ་དག་ལས་གཅིག་དང་ཡང་མི་ལྡན་པ་དང་ཞེས་པ་དང་ནི་བདུན་པོ་དེ་དག་ལས་
གཅིག་དང་ཡང་མི་ལྡན་པ་སྟེ། ལུང་ལས་དོན་འདི་ལྟར་གསུངས་ཏེ། ཕ་མ་ཕ་མ་བྱུང་
མཁས་པའི་མཁས་པའི་ཡན་ལག་ལྡན། །བསྙེན་པར་རྫོགས་ནས་ལོ་གྲངས་ཉི་ཤུ་ལོན། །
གྲོང་ཁྱེར་སྐད་སྨྲ་རེག་པའི་ལྟུང་བ་མེད། །བཅོ་ལྔའི་དུས་དང་མཚམས་ཀྱི་ནང་དང་བདུན། །
དེ་དག་གང་རུང་གཅིག་དང་མི་ལྡན་ན། །གཞན་དྲུག་ལྡན་ཡང་བསྐོ་བའི་ལས་མི་འཆགས། །
དེ་ཡང་ལུང་རྣམ་འབྱེད་ལས། ཚུལ་ཁྲིམས་དང་ལྡན་པ་མ་ཡིན་པ་བསྐོས་ན་སྒོ་བར་བྱེད་པ་
དེ་དག་ལ་ཉེས་བྱས་སུ་འགྱུར་ལ། བསྐོས་པ་དེས་དགེ་སློང་མ་ལ་ཆོས་སྟོན་ན་ལྟུང་བྱེད་དུ་
འགྱུར་རོ་ཞེས་བྱ་བ་ལ་སོགས་པ་རེ་རེ་ནས་གསུངས་སོ། །རྣམ་འབྱེད་འགྲེལ་ལས། མི་
རིགས་པའི་རྣམ་པར་བྱས་པ་ནི། མ་བྱས་པ་ཉིད་ཡིན་པའི་ཕྱིར་ཏེ། མ་བསྐོས་པ་ཉིད་ཡིན་
པས་དངོས་གཞིའི་ལྟུང་བར་འགྱུར་རོ་ཞེས་གསུངས་སོ། །
ད་ནི་ཉི་མ་ནུབ་ཀྱི་བར་དུ་ཆོས་སྟོན་པའི་ལྟུང་བ་འཆད་དོ། འདིའི་སྤྱི་དོན་ལ་བཞི་

ལས། གླེང་གཞི་ནི་མཉན་ཡོད་དུ་དགའ་བྱེད་ཀྱིས་ཉི་མ་ནུབ་ཀྱིས་བར་དུ་དགེ་སློང་མ་ལ་
ཆོས་བསྟན་པ་ལས་ལྟུང་བྱེད་དུ་བཅས་སོ། །དགག་བྱ་ནི་ཆགས་པའི་རྐྱེན་བྱས་ཏེ་རང་
རིགས་ཀྱི་བསླབ་བྱ་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གིས་ཉི་མ་ནུབ་པའི་
དུས་སུ་དགེ་སློང་མ་ལ་ཆོས་བསྟན་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་གོ། །དེ་ལ་བཞི་ལས། གང་ལ་བསྟན་
པའི་ཡུལ་ནི། དགེ་སློང་མ་ཆོས་དྲུག་ལྡན་སྔ་མ་བཞིན་ནོ། །གང་བསྟན་པའི་ཆོས་ནི། ཆོས་
གཉིས་ལྡན་སྔ་མ་བཞིན་ནོ། །གང་གི་ཚེ་བསྟན་པའི་དུས་ནི། ཉི་མ་ནུབ་པའི་དུས་ཡིན་པ་
དང༌། མཚན་ཐོག་ཐག་ཆོས་སྟོན་པའི་དུས་མ་ཡིན་པ་སྟེ། གཞུང་དུ་སྟོན་པར་འགྱུར་རོ། །
གང་དུ་བསྟན་པའི་གནས་ནི་འཇིགས་པའི་ཉེན་མེད་ཡིན་པ་སྟེ། དེའི་ཚེ་གལ་ཏེ་སྒོ་ཕྱེ་ཞིང་
ཞེས་པས་སོ། །གཞན་དུ་ན་རང་རིགས་ཀྱི་བསླབ་པ་དང་བྲལ་བར་བྱེད་པའི་དགག་བྱ་མེད་
པའི་ཕྱིར་རོ་ཞེས་འཆད་དོ། །བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་
མ་འཁྲུལ་བའོ། །ཀུན་སློང་ནི་ཉི་མ་ནུབ་ནས་རང་གར་དགེ་སློང་མ་ལ་ཆོས་སྟོན་པའི་ཚིག་
སྨྲ་ཞིང་གོ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་ངག་མཚན་ཉིད་ལྔ་ལྡན་གྱིས་ཆོས་
སྟོན་པར་ཞུགས་པའོ། །མཐར་ཐུག་ནི་དགེ་སློང་མས་དོན་གོ་བའོ། །ཡན་ལག་གི་དོན་ནི།
ཤེས་གཙོ་བོ་ཞེས་སོ། །དེའི་ཚེ་གལ་ཏེ་སྒོ་ཕྱེ་ཞིང་ཞེས་པ་ལ། འགྲེལ་ཆུང་གི་མདོ་རྩ་བ་
ལས། དེའི་ཚེ་གལ་ཏེ་གཙུག་ལག་ཁང་གི་སྒོ་ཕྱེ་ཞིང་ཞེས་བཤད་པ་དེ་འགྱུར་ལེགས་སོ། །
ད་ནི་ཟས་ཅུང་ཟད་ཙམ་གྱི་ཕྱིར་ཆོས་སྟོན་ཏོ་ཞེས་སྐུར་པ་འདེབས་པའི་ལྟུང་བྱེད་
འཆད་དེ། བསླབ་པར་བྱ་བ་ནི་དགེ་སློང་མས་ཆོས་འདྲི་བ་ལ་ཞེས་སོ། །ལྟུང་བ་རྣམ་པར་
བཞག་པ་ནི། དགེ་སློང་དེ་ལྟར་གྱུར་པ་མ་ཡིན་པ་ལ་ཞེས་སོ། །
འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་ཉེ་དགས་ཟས་ཅུང་ཟད་
ཙམ་གྱི་ཕྱིར་ཆོས་སྟོན་ཏོ་ཞེས་དགའ་བྱེད་ལ་སྐུར་བ་བཏབ་པ་ལས་ལྟུང་བྱེད་དུ་བཅས་སོ། །

དགག་བྱ་ནི་རང་རིགས་ཀྱི་སེམས་བདེ་བ་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་
གིས་དགེ་སློང་གཞན་ཟས་ལ་སོགས་པའི་ཆེད་དུ་ཆོས་སྟོན་པ་མ་ཡིན་པ་ལ་ཟས་ལ་སོགས་
པའ་ཆེད་དུ་དགེ་སློང་མ་ལ་ཆོས་བསྟན་ཏོ། །ཞེས་སྐུར་པ་བཏབ་པ་ལས་གྱུར་པའི་ལྟུང་བ་
དངོས་གཞིའོ། ། །
ཡན་ལག་ལ་བཞི་ལས། གཞིའི་ཡན་ལག་གོ། །དེ་ལ་གསུམ་ལས། གང་ལ་སྐུར་པ་
གདབ་པའི་ཡུལ་ནི། དགེ་སློང་ཆོས་དྲུག་ལྡན་གྱི་སྟེང་དུ། ཟས་གོས་ཀྱི་ཕྱིར་ཆོས་སྟོན་པ་པོ་
མ་ཡིན་པ་སྟེ། དགེ་སློང་དེ་ལྟར་གྱུར་པ་མ་ཡིན་པ་ལ་ཞེས་དང་། ལུང་རྣམ་འབྱེད་ལས།
ཟས་ཅུང་ཟད་ཙམ་གྱི་ཕྱིར་དགེ་སློང་མ་ལ་ཆོས་སྟོན་པ་བདེན་ན་ལྟུང་བ་མེད་དོ་ཞེས་
གསུངས་སོ། །གང་གིས་སྐུར་པ་གདབ་པའི་དངོས་པོ་ནི། ཟས་གོས་སམ་ལྷུང་བཟེད་ཀྱི་
ཆེད་དུ་དགེ་སློང་མ་ལ་ཆོས་སྟོན་ཏོ་ཞེས་སྐུར་པ་འདེབས་པ་སྟེ། ཟས་ཅུང་ཟད་ཙམ་གྱི་ཕྱིར་
ཞེས་པ་དང་། གོས་དང་ལྷུང་བཟེད་ལའང་གནད་ཀྱིས་སྦྱར་ཏེ། འགྲེལ་ཆུང་ལས། ཡོ་བྱད་
དག་དང་ཁ་ཟས་ཙམ་གྱི་ཕྱིར་ཆོས་འཆད་དོ། །ཞེས་སྐུར་པའི་ཚིག་སྨྲས་ན་ལྟུང་བའོ་ཞེས་
སོ༑ །གང་ལ་གོ་བར་བྱ་བའི་ཡུལ་ནི་ཆོས་གསུམ་ལྡན་ཏེ། སྔར་མི་ཆོས་བླ་མའི་སྐབས་སུ་
བཤད་ཟིན་པ་བཞིན་ནོ། །བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་
འཁྲུལ་བའོ། །ཀུན་སློང་ནི་ཟས་ལ་སོགས་པའི་ཆེད་དུ་དགེ་སློང་མ་ལ་ཆོས་སྟོན་ཏོ་ཞེས་
སྐུར་པ་འདེབས་པར་འདོད་པ་རྒྱུན་མ་ཆད་པའོ། །སྦྱོར་བ་ནི་ངག་མཚན་ཉིད་ལྔ་ལྡན་གྱིས་
སྐུར་པ་འདེབས་པ་འདི་ལ་ཞུགས་པའོ། །མཐར་ཐུག་ནི་ཕ་རོལ་པོས་དོན་གོ་བའོ། །ཡན་
ལག་གི་དོན་ནི་དགེ་སློང་དེ་ལྟར་ཞེས་པ་ནས་སོ། །
ད་ནི་གོས་བྱེད་པའི་ལྟུང་བྱེད་འཆད་དེ། སོ་སོ་ཐར་པའི་མདོ་ལས། གོས་སྦྱིན་པའི་
རྗེས་སུ་གོས་བྱེད་པ་འདི་གསུངས་ཀྱང་། འདིར་གོ་རིམ་བསྒྱུར་ནས་གསུངས་པ་ནི། གོས་
བྱེད་པ་ནི་གོས་སྦྱིན་པའི་རྒྱུ་ཡིན་པའི་ཕྱིར་རོ། །

འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་འཆར་ཀས་དགེ་སློང་མའི་
གོས་བཟོ་བྱས་པ་ལས་ལྟུང་བྱེད་དུ་བཅས་སོ། །དགག་བྱ་ནི་ཆགས་པའི་རྐྱེན་བྱས་ཏེ་རང་
རིགས་ཀྱི་བསླབ་པ་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གིས་རང་གི་ཉེ་དུ་མ་
ཡིན་པའི་དགེ་སློང་མའི་གོས་བཟོ་བྱས་ཏེ་ཟིན་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་གི་བྱ་བའི་ཡུལ་དང་།
གང་བྱ་བའི་དངོས་པོའོ། །དང་པོ་ནི། དགེ་སློང་མ་ཆོས་བདུན་ལྡན་སྔར་འཁྲུར་འཇུག་གི་
སྐབས་སུ་བཤད་པ་བཞིན་ནོ། །གཉིས་པ་ལ་ལྔ་ལས། གོས་ཡིན་པ་སྟེ། གོས་བྱེད་ནའོ་
ཞེས་སོ། །དགེ་སློང་མ་དེ་ཉིད་ཀྱི་ཡིན་པ་དང་། བྱེད་འཕྲོ་གཞིའི་སེལ་བར་གཏོགས་པ་མ་
ཡིན་པ་དང་། རུང་བ་དང་། ཚད་དང་ལྡན་པ་སྟེ། སྔར་བཤད་ཟིན་པ་བཞིན་ནོ། །བསམ་
པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་སློང་ནི་རང་
གར་དགེ་སློང་མའི་གོས་བཟོ་བྱེད་པར་འདོད་པ་རྒྱུན་མ་ཆད་པའོ། །སྦྱོར་བ་ནི་གོས་ཀྱི་བཟོ་
བྱེད་པར་ཞུགས་པའོ། །མཐར་ཐུག་ནི་བཟོས་ཟིན་པའོ། །ཡན་ལག་གི་དོན་ནི། ཤེས་གཙོ་
བོ་ཞེས་སོ། །
ད་ནི་གོས་སྦྱིན་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་ནི་
མཉན་ཡོད་དུ་ཚོང་དཔོན་ལས་རབ་ཏུ་བྱུང་བའི་དགེ་སློང་གིས་དགེ་སློང་མ་ལ་གོས་བྱིན་པ་
ལས་ལྟུང་བྱེད་དུ་བཅས་སོ། །དགག་བྱ་ནི་ཆགས་པའི་རྐྱེན་བྱས་ཏེ། རང་རིགས་ཀྱི་བསླབ་
པ་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གིས་རང་གི་ཉེ་དུ་མ་ཡིན་པའི་དགེ་སློང་
མ་ལ་དགེ་སློང་རང་དབང་བའི་གོས་ངག་གི་རིག་བྱེད་ཀྱིས་བྱིན་ནས་ཡུལ་དེས་ཐོབ་བློ་
སྐྱེས་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་ལ་སྦྱིན་པའི་ཡུལ་དང་།
གང་སྦྱིན་པའི་དངོས་པོའོ། །དང་པོ་ནི། སྔར་བཞིན་དགེ་སློང་མ་ཆོས་བདུན་ལྡན་གྱི་སྟེང་དུ།

དགེ་འདུན་མ་ལ་གོས་འབུལ་ན། དེའི་ཁོངས་སུ་གཏོགས་པ་མ་ཡིན་པ་དང་། དགེ་སློང་
མའི་ཆོས་གོས་ཚང་བར་ཡོད་པ་དང་། ཆོས་ལེགས་པར་སྨྲ་བ་མ་ཡིན་པ་དང་། བསྙེན་པར་
རྫོགས་པར་བྱེད་པ་མ་ཡིན་པ་སྟེ། གོས་འབུལ་བ་མ་ཡིན་པའོ། །གལ་ཏེ་པོར་བརླག་བྱུང་
བ་དང་། ལེགས་པར་སྨྲ་བ་དང་། བསྙེན་པར་རྫོགས་པར་བྱེད་པ་དང་། ཞེས་གསུངས་སོ། །
གཉིས་པ་གང་སྦྱིན་པའི་དངོས་པོ་ལ་བཞི་ལས། གོས་ཡིན་པ་དེ། གོས་བྱིན་ནའོ་ཞེས་སོ། །
རང་གི་ཡིན་པ་སྟེ། གཞན་གྱི་གོས་གཞན་གྱིས་སྟེར་བ་འབྱུང་རང་བས་དགག་བྱ་གནས་
སྐབས་ཀྱི་སྒོ་ནས་མི་རྫོགས་པའི་ཕྱིར་རོ། །རུང་བ་དང་ཚད་ལྡན་པ་གཉིས་ནི་སྤྱིར་བསྟན་
པ་ལས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། ། ཀུན་
སློང་ནི་གོས་བརྗེ་བ་ལས་གཞན་པས་རང་གར་དགེ་སློང་མ་ལ་གོས་སྟེར་བར་འདོད་པ་རྒྱུན་
མ་ཆད་པའོ། །སྦྱོར་བ་ནི་ངག་མཚན་ཉིད་ལྔ་ལྡན་གྱིས་གོས་སྟེར་བར་ཞུགས་པའོ། ། མཐར་
ཐུག་ནི་ཡུལ་དེས་ཐོབ་བློ་སྐྱེས་པའོ། །ཡན་ལག་གི་དོན་ནི། གོས་བྱིན་ནའོ་ཞེས་སོ། །
ད་ནི་དགེ་སློང་མ་དང་ལྷན་ཅིག་མགྲོན་ལམ་དུ་འཇུག་པའི་ལྟུང་བྱེད་འཆད་དེ། །
བསླབ་པར་བྱ་བ་ནི། ལམ་རྒྱགས་བཀུར་བར་བྱའོ་ཞེས་པ་ནས་སོ། །ལྟུང་བ་མེད་པ་ནི།
འཇིགས་པ་དང་བཅས་པའི་ཞེས་པ་ནས་སོ། །ལྟུང་བ་རྣམ་གཞག་ནི། དགེ་སློང་མ་གཅིག་
དང་ཡང་ཞེས་སོ། །
འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་ད་དྲུག་སྡེས་དགེ་སློང་མ་བཅུ་
གཉིས་སྡེ་དང་ལྷན་ཅིག་ལམ་དུ་འགྲོ་བ་ལས་ལྟུང་བྱེད་དུ་བཅས་སོ། །དགག་བྱ་ནི། དགེ་
སློང་ཕོ་མོ་ལམ་དུ་འགྲོགས་པ་དེ་མི་མཛེས་ཤིང་མ་དད་པ་སྐྱེ་བ་དང་། ཆགས་པའི་རྐྱེན་བྱས་
ཏེ་རང་རིགས་ཀྱི་བསླབ་པ་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གིས་དགེ་སློང་མ་
དང་ལྷན་ཅིག་ཏུ་སའི་ལམ་དུ་རྒྱང་གྲགས་ལས་འདས་པར་ཕྱིན་པ་ལས་གྱུར་པའི་ལྟུང་བ་

དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་དང་འགྲོགས་པའི་
ཡུལ་དང་། གང་དུ་འགྲོ་བའི་ལམ་དང་། གང་གིས་འགྲོ་བའི་རྟེན་ནོ། །དང་པོ་ནི། མ་
བསྐོས་པར་ཆོས་སྟོན་པའི་སྐབས་སུ་བཤད་པའི་དགེ་སློང་མ་ཆོས་དྲུག་ལྡན་གྱི་སྟེང་དུ། ངོ༌
མ་སྤོས་པ་དང་། ཕན་གདགས་བྱ་འདོགས་བྱེད་མ་ཡིན་པ་སྟེ། ངོ་སྤོས་ན་བལ་ཁུར་བ་ལ་
ན་སྨད་དུ་གསུངས་པའི་གནད་ཀྱིས་དང་། བསེལ་བྱེད་པ་ནི་མ་གཏོགས་སོ། །མི་ནུས་པ་
ཁྲིད་པ་ཡང་ངོ་། །ཞེས་གསུངས་པའི་གནད་ཀྱིས་ཤེས་ལ། དེ་ལ་ཕན་ཚུན་གྲོགས་བྱའོ་ཞེས་
གསུངས་པས་སོ། །གཉིས་པ་གང་དུ་འགྲོ་བའི་ལམ་ནི་སའི་ལམ་ཡིན་པ་དང་། རྒྱང་གྲགས་
ཀྱི་མཐའ་པ་ཡིན་པ་དང་། འཇིགས་པའི་ཉེན་ཅན་མ་ཡིན་པ་སྟེ། ལམ་ལས་འདས་ཤིང་
འགྲོ་ནའོ། །ཞེས་པ་དང་། རྒྱང་གྲགས་རེ་རེའོ་ཞེས་པ་དང་། འཇིགས་པ་དང་བཅས་པའི་
ལམ་དུ་མ་གཏོགས་ཞེས་གསངས་པས་སོ། །གསུམ་པ་གང་གིས་འགྲོ་བའི་རྟེན་ནི། བར་
ཆད་ཀྱི་རྐྱེན་དང་མི་ལྡན་པ་སྟེ། ལུང་ཞུ་བ་ལས། དགེ་སློང་གིས་དགེ་སློང་མ་དང་འཐམས་
ནས་བཤུལ་དུ་ཞུགས་ཏེ་མཆིས་ཀྱང་ནོངས་པར་མི་འགྱུར་བ་མཆིས་སམ། ཨུ་པ་ལི་ཡོད་དེ།
ལམ་དུ་བར་ཆད་བརྒྱད་པོ་ལས་གང་ཡང་རུང་སྟེ་བར་ཆད་གཅིག་འབྱུང་བ་ལས་གྱུར་པའོ། །
ཞེས་གསུངས་སོ། །
ཁྱེད་གསུངས་པའི་གནད>འདོགས་བྱེད་མ་ཡིན་བཅས་དྲུག་ལྡན་གྱི་
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་དགར་དགེ་སློང་མ་དང་ལྷན་ཅིག་འགྲོགས་ཏེ་ལམ་གཅིག་ནས་འགྲོ་བར་འདོད་
པ་རྒྱུན་མ་ཆད་པའོ། །སྦྱོར་བ་ནི་སྦྱོར་བ་གཅིག་གིས་རྒྱང་གྲགས་ལས་འདས་ཞིང་རྫུ་འཕྲུལ་
ལས་གཞན་པས་འགྲོ་བར་ཞུགས་པའོ། །མཐར་ཐུག་ནི་ལམ་རྒྱང་གྲགས་ལས་འདས་པའོ། །
ཡན་ལག་གི་དོན་ནི། དགེ་སློང་མ་གཅིག་དང་ཡང་ཞེས་པས་དགེ་སློང་མ་མང་པོ་དང་འགྲོ་
ན་ལྟུང་བ་བསྐྱེད་པར་མ་ཟད་ཅེས་བསྟན་ཏེ། འདིས་ནི་ཁྲིམས་གྲོགས་ཀྱི་ལྟུང་བ་འདི་མི་

ཁེགས་པར་བསྟན་ཏེ། ལུང་ཞུ་བ་ལས་ཀྱང་དགེ་སློང་གང་དགེ་སློང་མའི་མགྲོན་པོ་མང་པོ་
དང་ལྷན་ཅིག་ལམ་དུ་ཞུགས་ན་ལྟུང་བར་འགྱུར་རོ་ཞེས་གསུངས་སོ། །
ད་ནི་དགེ་སློང་མ་དང་ལྷན་ཅིག་གྲུར་འཇུག་པའི་ལྟུང་བྱེད་འཆད་དེ། འདིའི་སྤྱི་དོན་
ལ་བཞི་ལས། གླེང་གཞི་ནི་མཉན་ཡོད་དུ་དྲུག་སྡེས་དགེ་སློང་མ་བཅུ་གཉིས་སྡེ་དང་ལྷན་
ཅིག་གྲུར་འཇུག་པ་ལས་ལྟུང་བྱེད་དུ་བཅས་སོ། །དགག་བྱ་ནི་སྔ་མ་དང་འདྲའོ། །ངོ་ཏི་ནི་
བཅས་ལྡན་དགེ་སློང་གིས་དགེ་སློང་མ་དང་ལྷན་ཅིག་ཏུ་ཆུའི་ལམ་གྲུ་གདལ་གཅིག་པ་ཡན་
ཆད་དུ་རྒྱུན་ཕྱོགས་སམ་རྒྱུན་ལས་བཟློགས་ཕྱོགས་སུ་འགྲོ་ཞིང་རྒྱང་གྲགས་འདས་པ་ལས་
གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་ལས། གང་དུ་འགྲོ་བའི་ཡུལ་
དང་། གང་དུ་འགྲོ་བའི་ལམ་དང་། གང་གིས་འགྲོ་བའི་རྟེན་ནོ། །དང་པོ་ནི། དགེ་སློང་མ་
ཆོས་བརྒྱད་ལྡན་ཏེ་སྔ་མ་དང་འདྲའོ། །གཉིས་པ་ལ་བཞི་སྟེ། ཆུའི་ལམ་ཡིན་པ་དང་། གྲུ་
གདལ་གཅིག་ཡིན་པ་དང་། འགྲམ་གཉིས་འཇིགས་པའི་ཉེན་ཅན་མ་ཡིན་པ་དང་། རྒྱང་
གྲགས་ཀྱི་མཐའ་ཡིན་པའོ། །དེ་ཡང་ཊིཀ་ལས་ཆུའི་ལམ་ལས་འདའ་ཞིང་འགྲོ་ན་ཞེས་པ་
དང༌། ཅིག་ཅར་གྲུ་གཅིག་གིས་ཞེས་པ་དང་། འགྲམ་གཉིས་འཇིགས་པ་དང་བཅས་པ་ཉིད་
མ་གཏོགས་ཞེས་པ་དང་། ལུང་རྣམ་འབྱེད་ལས། རྒྱང་གྲགས་རེ་རེར་ལྟུང་བྱེད་དུ་འགྱུར་རོ་
ཞེས་གསུངས་སོ། །གསུམ་པ་གང་གིས་འགྲོ་བའི་རྟེན་ནི། བར་ཆད་ཀྱི་རྐྱེན་དང་མི་ལྡན་པ་
སྟེ༑ ལུང་ཞུ་བ་ལས། ལམ་དུ་ཞུགས་པ་དེ་བཞིན་གྲུ་རྒལ་བ་ལ་ཡང་ཤེས་པར་བྱ་ཞེས་
གསུངས་སོ། ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་དགར་ཆུའི་ལམ་དུ་གྲུ་གཅིག་གིས་རྒྱུན་ཕྱོགས་སུ་འགྲོ་བར་འདོད་པ་རྒྱུན་མ་
ཆད་པའོ། །སྦྱོར་བ་ནི་རྒྱུན་ཕྱོགས་སམ་རྒྱུན་ལས་བཟློག་ཕྱོགས་སུ་སྦྱོར་བ་གཅིག་གིས་

རྒྱང་གྲགས་ལས་འདའ་ཞིང་རྫུ་འཕྲུལ་ལས་གཞན་པས་འགྲོ་བར་ཞུགས་པའོ། །མཐར་
ཐུག་ནི་རྒྱང་གྲགས་ལས་འདས་པའོ། །ཡན་ལག་གི་དོན་ལ་འཐམས་ནས་ཞེས་པ་བམ་པོ་
ལྔ་བཅུ་པ་ལས་ལྟུང་བྱེད་ནི་སྐྱེད་པ་ལ་འཐམས་པ་ཡན་ལག་ཏུ་དགོས་ཏེ། འཐམས་པ་མ་
ཚད་ན་ན་སྨད་དུ་བཤད་ཀྱང་། ཊཱིཀ་ལས། དགེ་སློང་མ་གཅིག་དང་ཡང་སྔར་འཐམས་ཀྱང་
རུང་མ་འཐམས་ཀྱང་རུང་སྟེ་རྒྱང་གྲགས་རེ་རེར་ནི་དངོས་གཞིའོ་ཞེས་གསུངས་པས།
འཐམས་ནས་ཞེས་པ་འདི་ནི་གླེང་གཞི་ལས་བྱུང་བ་ཙམ་མོ། །འོ་ན་ལྟུང་བྱེད་སྔ་མ་དང་འདི་
གཉིས་ཀ་ལ་ལུང་ཞུ་བ་ལས་དགེ་སློང་གིས་དགེ་སློང་མ་དང་ལྷན་ཅིག་ཏུ་འཕྲིན་གྱིས་
འཐམས་ནས་བཤུལ་དུ་ཞུགས་ན་ཅིར་འགྱུར། ཉེས་བྱས་སོ། །དེ་བཞིན་དུ་སྤྲིང་ཡིག་དང་
ལག་བརྡ་ལ་སོགས་པ་ཐམས་ཅད་ཉེས་བྱས་སུ་འགྱུར་རོ། །མཐའ་འཁོབ་པའི་སྐད་དུ་
འཐམས་པ་དང་དགེ་སློང་མ་དེས་མཐའ་འཁོབ་པའི་སྐད་མ་འཚལ་ན་ཅིར་འགྱུར། ཉེས་
བྱས་སོ་ཞེས་བྱ་བ་ལ་སོགས་པ་གསུངས་པ་དང་འགལ་ཞེ་ན། དེ་དག་ནི་མགྲོན་ལམ་དང་
གྲུར་འགྲོ་བའི་མཐར་ཐུག་གྲུབ་པ་ན་ལྟུང་བྱེད་སྐྱེད་ཅིང་། འཐམས་པ་ཡན་ལག་ཏུ་མི་
དགོས་ཀྱང་འཐམས་པར་གྱུར་ན་འཐམས་པ་ཙམ་གྱི་གནས་སྐབས་ན་ཉེས་བྱས་སྐྱེད་པ་ལ་
དགོངས་སོ་ཞེས་བརྗོད་པར་བྱའོ། །གྲུ་ངོ་བོ་གཅིག་ཡིན་ཡང་རུང་གྲུ་ངོ་བོ་ཐ་དད་པ་དུ་མ་
གྲུ་བཙས་གཅིག་པ་ཡིན་ཡང་རུང་སྟེ། རྣམ་འབྱེད་ལས། གྲུ་གཅིག་ཏུ་ཞེས་བྱ་བ་ནི་གྲུ་
བཙས་གཅིག་པར་རོ་ཞེས་གསུངས་སོ། །ལམ་ལས་འདའ་ཞིང་འགྲོ་ནའོ་ཞེས་པ་ནི། སོ་སོ་
ཐར་པའི་མདོ་དང་ལུང་རྣམ་འབྱེད་ལས་གྱེན་དུ་འགྲོ་བའམ། ཐུར་དུ་འགྲོ་ན་ཐད་ཀར་ཕ་
རོལ་ཏུ་འགྲོ་བ་མ་གཏོགས་ཏེ་ལྟུང་བྱེད་དོ། །ཞེས་གསུངས་སོ། །
ད་ནི་དབེན་པ་ན་འདུག་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་
གཞི་ནི་མཉན་ཡོད་དུ་འཆར་ཀས་བུད་མེད་དང་ལྷན་ཅིག་དབེན་པ་སྐྱབས་ཡོད་པ་ན་འདུག་
པ་ལས་ལྟུང་བྱེད་དུ་བཅས་སོ། །དགག་བྱ་ནི་ཆགས་པའི་རྐྱེན་བྱས་ཏེ་རང་གི་བསླབ་པ་ལ་

གནོད་པའོ། །ངོ་ཏི་ནི་བཅས་ལྡན་དགེ་སློང་གིས་ཁྲིམས་གྲོགས་མེད་པར་བུད་མེད་དང་ལྷན་
ཅིག་དབེན་པ་སྐྱབས་ཡོད་པ་ན་གཉིས་ཀ་འདུག་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་དང་འདུག་པའི་ཡུལ་
དང་། གང་འདུག་པའི་གནས་དང་། གང་གིས་འདུག་པའི་རྟེན་ནོ། །དང་པོ་ལ་བདུན་ཏེ།
སྔར་འཁྲིག་ཚིག་སྨྲ་བའི་སྐབས་སུ་ཡུལ་བུད་མེད་ཆོས་ལྔ་ལྡན་བཤད་པ་དེ་འདིར་ཡང་ཐུན་
མོང་ཡིན་ལ། དེའི་སྟེང་དུ་འདིར་བུད་མེད་གཅིག་པུ་ཡིན་པ་དང་། ཉེ་དུ་མ་ཡིན་པ་སྟེ། བུད་
མེད་གཅིག་པུ་ཉིད་དང་ཞེས་པ་དང༌། དབེན་པ་ན་འདུག་འགྲེང་གཉིས་ཀའི་སྐབས་སུ་བམ་
པོ་ལྔ་བཅུ་པ་ལས། ཉེ་དུ་ལ་ལྟུང་བ་མེད་དོ། །ཞེས་བཤད་པས་སོ། །གཉིས་པ་གང་དུ་
འདུག་པའི་གནས་ནི། དབེན་པ་ཡིན་པ་དང་། སྐྱབས་དང་བཅས་པ་དང་། འདོམ་གང་ཚུན་
ཆད་པ་ཡིན་པ་སྟེ། གཞུང་དུ་སྟོན་པར་འགྱུར་རོ། །གསུམ་པ་གང་གིས་འདུག་པའི་རྟེན་ནི་
དགེ་སློང་གཅིག་པུ་ཡིན་པ་སྟེ། གཅིག་པུ་འདུག་པའི་ལྟུང་བྱེད་ཅེས་གསུངས་པས་སོ། །
ཁྲིམས་གྲོགས་ཡོད་ན་ནི་ལྟུང་བ་མེད་དོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་དགའ་འདུག་པར་འདོད་པ་རྒྱུན་མ་ཆད་པའོ། །སྦྱོར་བ་ནི་འདུག་པར་ཞུགས་
པའོ། །མཐར་ཐུག་ནི་འདུག་པ་རྫོགས་པའོ། །ཡན་ལག་གི་དོན་ནི། སྐྱེ་བོའི་རྒྱུན་ལུགས་
མེད་པ་གཉིས་ཀྱིས་ཕྱོགས་དབེན་པ་ཉིད་ཀྱི་སེལ་བ་ནི་རྣམ་འབྱེད་ལས་སྒོ་གང་ན་འདུག་
པ་སྨན་འཐག་ཏུ་འཇུག་པ་དང་སྒོ་མ་བཅད་པར་འདུག་པ་དང་གཞན་དག་འཇུག་ཅིང་
གཞན་དག་འབྱུང་ན་ལྟུང་བ་མེད་དེ་ཞེས་གསུངས་སོ། །སྐྱབས་དང་བཅས་པའི་སེལ་བ་ནི།
བམ་པོ་ལྔ་བཅུ་པ་ལས་སྐབས་ལྔ་པོ་དག་གིས་མ་སྐྱབས་པ་ལ་ལྟུང་བ་མེད་དོ་ཞེས་བཤད་
ད་ནི་དབེན་པ་ན་འགྲེང་བའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་

གཞི་ནི་མཉན་ཡོད་དུ་འཆར་ཀས་དགེ་སློང་མ་དང་ལྷན་ཅིག་དབེན་པ་སྐྱབས་ཡོད་པ་ན་
འགྲེང་བ་ལས་ལྟུང་བྱེད་དུ་བཅས་སོ། །དགག་བྱ་ནི་ཆགས་པའི་རྐྱེན་བྱས་ཏེ་རང་རིགས་ཀྱི་
བསླབ་པ་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གིས་ཁྲིམས་གྲོགས་མེད་པར་དགེ་
སློང་མ་དང་ལྷན་ཅིག་དབེན་པ་སྐྱབས་ཡོད་པ་ན་གཉིས་ཀ་འགྲེང་བ་ལས་གྱུར་པའི་ལྟུང་བ་
དངོས་གཞིའོ། ། །
ཡན་ལག་ལ་བཞི་ལས། གཞིའི་ཡན་ལག་གོ། །དེ་ལ་གསུམ་ལས། གང་དང་
འབྲེལ་བའི་ཡུལ་ནི་སྔར་འཁྲུར་འཇུག་གི་སྐབས་སུ་བཤད་ཟིན་པའི་དགེ་སློང་མ་ཆོས་
བདུན་ལྡན་གྱི་སྟེང་དུ། དགེ་སློང་མ་གཅིག་པུ་ཡིན་པ་སྟེ། ཊཱིཀ་ལས། དགེ་སློང་མ་གཅིག་
པུ་ཉིད་དང་ཞེས་སོ། །གང་དུ་འགྲེང་བའི་གནས་ནི་འདུག་པའི་སྐབས་དང་འདྲའོ། །གང་
གིས་འགྲེང་བའི་རྟེན་ནི། དགེ་སློང་གཅིག་པུ་ཡིན་པ་སྟེ། གཅིག་པུ་འགྲེང་བའི་ལྟུང་བྱེད་
ཅེས་གསུངས་པས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་དགར་འགྲེང་བར་འདོད་པ་རྒྱུན་མ་ཆད་པའོ། །སྦྱོར་བ་ནི་འགྲེང་བར་ཞུགས་
པའོ། །མཐར་ཐུག་ནི་འགྲེང་བ་རྫོགས་པའོ། །ཡན་ལག་གི་དོན་ནི་དགེ་སློང་མ་དང་ངོ་ཞེས་
སོ༑ །འདིར་ཁ་ཅིག་ན་རེ་འདི་ཡང་བུད་མེད་སྤྱིས་བསྐྱེད་ཡིན་ཏེ་བུད་མེད་གཞན་དང་འགྲེང་
ན་ཡང་ལྟུང་བྱེད་དུ་འགྱུར་རོ་ཞེས་ཟེར་རོ། །འགྲེལ་ཆུང་ལས་ཀྱང་། བུད་མེད་དང་འགྲེང་
ན་ལྟུང་བར་འགྱུར་ཞེས་བཤད་དོ། །དེ་ནི་མི་རིགས་ཏེ་རང་གི་རྣམ་བཤད་ལས་འདིར་དགེ་
སློང་མ་གཅིག་པུ་ཉིད་བྱེད་པ་པོ་ཉིད་ཡིན་གྱི་བུད་མེད་ཙམ་པོ་གཅིག་པུ་ཉིད་ནི་མ་ཡིན་
ཞེས་གསུངས་སོ། །ཊིཀ་ལས་ཀྱང་འདིར་དགེ་སློང་མ་ཉིད་བྱེད་པ་པོ་ཉིད་ཡིན་གྱི་བུད་མེད་
ནི་མ་ཡིན་ནོ་ཞེས་གསུངས་སོ། །དགེ་སློང་མ་བསྙེན་པར་རྫོགས་པ་ཅན་མ་ཉམས་པ་ཉིད་
ནི་ཞེས་སྤྱིར་བསྟན་པ་དེ། དབེན་པ་ལ་འགྲེང་བ་ལ་ཡང་སྤོར་བར་རང་གི་རྣམ་བཤད་དང་

ཊཱིཀ་ལས་བཤད་དོ། །འགྲེང་བ་ལའོ་ཞེས་པ་འདི་ལ་བསྡུས་པ་ལས་འགྲེང་བའི་སྤྱོད་ལམ་
འདི་ཡང་འབྱུང་བའི་དབང་དུ་མཛད་པ་ལས་དེ་སྐད་གསུངས་ཀྱི། གཉིས་ཀ་ལ་ཡང་ལྟུང་བ་
གཉིས་སུ་འགྱུར་ཞེས་བཤད་ཀྱང་། དགེ་སློང་མ་དང་འདུག་པའི་ལྟུང་བྱེད་ན་ལྟུང་བྱེད་སྔ་
མར་འདུས་ཏེ་དབེན་པ་ན་འདུག་པའི་ལྟུང་བྱེད་ནི་བུད་མེད་སྤྱིས་བསྐྱེད་ཡིན་པའི་ཕྱིར་རོ། །
དགེ་སློང་མ་དང་འགྲེང་བ་འདི་ལ་རྣམ་འབྱེད་འགྲེལ་ལས། འགྲེང་ན་ཞེས་བྱ་བ་ནི་མཚོན་
པ་སྟེ་སྤྱོད་ལམ་གང་ཡང་རུང་བས་ལྷན་ཅིག་ནའོ་ཞེས་བཤད་ཀྱང་གཉིས་ཀ་འགྲོ་བར་བྱེད་
ན་ནི་ཉེས་བྱས་སུ་རིགས་སོ། །
ད་ནི་དགེ་སློང་མས་སྦྱོར་དུ་བཅུག་པ་ཟ་བའི་ལྟུང་བྱེད་འཆད་དེ། འདིའི་སྤྱི་དོན་ལ་
བཞི་ལས། གླེང་གཞི་ནི་མཉན་ཡོད་དུ་དྲུག་སྡེས་དགེ་སློང་མས་སྦྱོར་དུ་བཅུག་པའི་ཟས་
ཟོས་པ་ལས་ལྟུང་བྱེད་དུ་བཅས་སོ། །དགག་བྱ་ནི་བརྫུན་དང་དུ་ལེན་པའི་བྱ་བ་དང་འབྲེལ་
ནས་གྲོགས་ཀྱི་འཚོ་བ་ལ་གནོད་པ་དང་ཆགས་པའི་རྐྱེན་བྱས་ཏེ་རང་རིགས་ཀྱི་བསླབ་པ་
ལ་གནོད་པའོ། །ངོ་ཏི་ནི་དགེ་སློང་བདག་ཉིད་ཀྱི་ཡང་དག་པ་མ་ཡིན་པའི་ཆོས་ཀྱི་ཡོན་
ཏན་དགེ་སློང་མས་ཁྱིམ་པ་ལ་བརྗོད་པའི་སྒོ་ནས་སྦྱོར་དུ་བཅུག་པའི་ཟས་བཅས་ལྡན་དགེ་
སློང་གིས་ཟོས་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་བཞི་སྟེ། དགེ་སློང་མ་གང་གིས་སྦྱོར་
དུ་བཅུག་པ་དང་། དངོས་པོ་གང་སྦྱོར་དུ་བཅུག་པ་དང་། སྦྱིན་བདག་གང་ལ་སྦྱོར་དུ་བཅུག་
པ་དང་། སྦྱོར་དུ་བཅུག་པ་དེ་གང་གིས་ཟ་བའི་རྟེན་ནོ། །དང་པོ་ནི། སྔར་འཁྲུར་འཇུག་གི་
སྐབས་སུ་བཤད་ཟིན་པའི་དགེ་སློང་མ་ཆོས་བདུན་ལྡན་གྱིས་ཏེ། དེའང་དགེ་སློང་མ་དེ་
སྦྱིན་བདག་དེའི་ཉེ་དུ་མ་ཡིན་པས་ཁྱད་པར་དུ་བྱས་ཏེ། བསྡུས་པ་ལས་དགེ་སློང་མ་དེའི་ཉེ་
དུའི་ཁྱིམ་ཡིན་ན་ལྟུང་བ་མེད་དོ་ཞེས་སོ་གཉིས་པ་ནི་བརྒྱད་ལས། དེ་ལྟར་ཆོས་བདུན་ལྡན་
གྱི་སྟེང་དུ་དགེ་སློང་མས་སྦྱོར་དུ་བཅུག་པའི་ཟས་ཡིན་པ་སྟེ། དགེ་སློང་མས་སྦྱོར་དུ་བཅུག་

པ་ཉིད་ལའོ་ཞེས་སོ། །དེའང་དགེ་སློང་མ་དེས་བརྫུན་གྱི་སྒོ་ནས་དགེ་སློང་གི་ཆོས་ཀྱི་ཡོན་
ཏན་བརྗོད་པས་སྦྱོར་དུ་བཅུག་པ་མ་ཡིན་པ་སྟེ། ཡང་དག་པ་མ་ཡིན་པའི་ཡོན་ཏན་དག་གིས་
ཞེས་གསུངས་ཤིང་ལུང་རྣམ་འབྱེད་ལས་བདེན་ན་ལྟུང་བ་མེད་དོ་ཞེས་གསུངས་སོ། །ཆོས་
ཀྱི་ཡོན་ཏན་ལས་གཞན་བརྗོད་པས་སྦྱོར་དུ་བཅུག་པ་ལ་ནི་ན་སྨད་དོ། །ཊིཀ་ལས། བྲོ་
གར་དང་གླུ་གླིང་ལ་མཁས་པ་ལ་སོགས་པ་གཞན་དག་གིས་སྦྱོར་དུ་བཅུག་པ་ཡིན་ན་ཉེས་
བྱས་སུ་རིག་པར་བྱའོ། །དེའང་ངག་གི་རིག་བྱེད་ཀྱིས་སྦྱོར་དུ་བཅུག་པ་ཡིན་པ་སྟེ། ཊཱིཀ་
ལས། ངག་གི་རྣམ་པར་རིག་བྱེད་ཀྱིས་སྦྱོར་དུ་བཅུག་པ་ཡིན་པ་སྟེ་ཞེས་པ་དང་། ཞུ་བ་
ལས། སྤྲིང་ཡིག་ལ་སོགས་པས་སྦྱོར་དུ་བཅུག་པས་ཟོས་ན་ཉེས་བྱས་སོ་ཞེས་གསུངས་སོ། །
དགེ་སློང་རང་གི་དོན་དུ་སྦྱོར་དུ་བཅུག་པ་ཡིན་པ་སྟེ་གཞན་གྱི་དོན་དུ་ནི་ན་སྨད་ཅེས་གསུངས་
པས་སོ། །དུས་སུ་རུང་བ་ཡིན་པ་སྟེ། བཟའ་བར་བྱའོ་ཞེས་གསུངས་པས་སོ། །སྦྱིན་བདག་
དེ་ཉིད་ཀྱི་ཡིན་པ་སྟེ། གཞན་གྱི་ཟས་དང་ནོར་ཏེ་ཟོས་ན་ཉེས་བྱས་སོ། །རུང་བ་དང་ཚད་
དང་ལྡན་པ་གཉིས་ནི་སྤྱིར་བསྟན་པ་ལས་སོ། །གསུམ་པ་ནི། ཁྱིམ་པ་ཆོས་ལྔ་ལྡན་ཏེ་གོས་
སློང་བའི་སྐབས་སུ་བཤད་ཟིན་པའི་ཆོས་དྲུག་ལྡན་ལས། ཅི་བདེར་སྟོབས་པ་མ་ཡིན་པ་མི་
བགྲང་སྟེ། འདིར་ནི་དེ་ཡིན་མིན་འདྲའོ། །བཞི་པ་ནི། མགྲོན་དུ་མ་བོས་པའམ་བོས་པ་ལ་
ཡང་ལྷག་པ་ཟ་བ་པོ་ཡིན་པ་སྟེ། འདི་ཉིད་ལས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་སྦྱོར་དུ་བཅུག་སྟེ་རང་དགར་ཟ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་སྦྱོར་དུ་
བཅུག་པ་དེ་ཟ་བར་ཞུགས་པས་སོ། །མཐར་ཐུག་ནི་མགུལ་དུ་མིད་པ་སྟེ། དེ་ནི་མིད་ནའོ་
ཞེས་སོ། །ཡན་ལག་གི་དོན་ལ་ཡང་དག་པ་མ་ཡིན་པའི་ཡོན་ཏན་དེ་ནི་སྒྲུབ་པའི་ཡོན་ཏན་
ཁོ་ནར་མ་ཟད་ཀྱི་ཐོས་པ་ཕུན་སུམ་ཚོགས་པས་ཀྱང་རུང་སྟེ། འགྲེལ་ཆུང་ལས། སྡེ་སྣོད་
གསུམ་མང་དུ་ཐོས་པ་ཡིན་ནོ་ཞེས་བརྫུན་དུ་བསྟོད་ནའང་ལྟུང་བར་འགྱུར་ཞེས་བཤད་

ཅིང་། དེ་ལྟར་ལུང་རྣམ་འབྱེད་ལས་ཀྱང་གསུངས་སོ། །
ད་ནི་ཡང་ཡང་ཟ་བའི་ལྟུང་བྱེད་འཆད་དེ། བསླབ་པར་བྱ་བ་ནི་ཁྱིམ་གཞན་དུ་ཡང་
ཞེས་ཏེ་ཡང་ཡང་ཟ་བའི་ཉེས་པར་འགྱུར་རམ་སྙམ་པའི་དོགས་པ་བསལ་བའོ། །ལྟུང་བ་
རྣམ་གཞག་ནི་ཅིག་ཅར་ཡང་རུང་ཞེས་པ་ནས་སོ། །འདིའི་སྤྱི་དོན་ལ་བཞི་ལས། གླེང་གཞི་
ལ་གཉིས་ལས། བྱུང་ལ་མ་བཅས་པའི་གླེང་གཞི་ནི་རྒྱལ་པོའི་ཁབ་ཏུ་ཁྱིམ་བདག་འཕྲུལ་
ལ་མཐོའི་བྱུང་བའོ། །བྱུང་ལ་བཅས་པའི་གླེང་གཞི་ནི་ཡངས་པ་ཅན་དུ་དྲུག་སྡེས་ཡང་ཡང་
ཟོས་པ་ལས་ལྟུང་བྱེད་དུ་བཅས་སོ། །དགག་བྱ་ནི་སྦྱིན་བདག་སྔ་མ་མ་དད་པ་སྟེ། ཟས་ཕྱི་
མ་ལ་གོས་ཀྱི་རྙེད་པ་ཡོད་ན་ལྟུང་མེད་དུ་གསུངས་པས་སོ། །ངོ་ཏི་ནི་བཅས་ལྡན་དགེ་སློང་
གིས་དུས་གཅིག་ཉིད་དམ་གཅིག་ལ་ཁྱིམ་པས་མགྲོན་དུ་བོས་པ་ལན་གཉིས་ཡན་ཆད་བྱུང་
བ་ན་ཟས་ཕྱི་མ་ལ་གོས་སམ་གོས་ཀྱི་རིན་གྱི་རྙེད་པ་མེད་པའི་ཟས་ཕྱི་མ་ཟོས་པ་ལས་གྱུར་
པའི་ལྟུང་བ་དངོས་གཞིའོ། ། །
ཡན་ལག་ལ་བཞི་ལས། གཞིའི་ཡན་ལག་ལ་བཞི་སྟེ། །གང་གི་ཟས་ཟ་བའི་སྦྱིན་
བདག་དང་། གང་ཟ་བའི་དངོས་པོ་དང་། གང་གི་ཚེ་ཟ་བའི་དུས་དང་། གང་གིས་ཟ་བའི་
རྟེན་ནོ། །དང་པོ་ནི། སྦྱིན་བདག་ཆོས་ལྔ་ལྡན་ཏེ། ཁྱིམ་པ་ཡིན་པ་དང་། ཐ་སྙད་ལྔ་དང་
ལྡན་པ་དང་། ལུས་ཐ་མལ་པར་གནས་པ་དང་གསུམ་ནི་སྔར་གོས་སློང་བ་ལ་སོགས་པའི་
སྐབས་སུ་བཤད་པ་བཞིན་ནོ། །རང་ལས་རྫས་ཀྱི་སྒོ་ནས་ཐ་དད་ཅིང་སྦྱིན་བདག་སྔ་ཕྱི་དེ་
གཉིས་ཀྱང་རྫས་ཀྱི་སྒོ་ནས་ཐ་དད་པ་སྟེ། ནོར་གཅིག་པ་ཡིན་ན་འདིའི་ལྟུང་བ་མེད་དེ།
འདིའི་དགག་བྱ་མེད་པའི་ཕྱིར་རོ། །བཤམས་པས་མགྲོན་དུ་བོས་པ་པོ་མ་ཡིན་པ་སྟེ།
བཤམས་པ་ནི་མགྲོན་དུ་བོས་པ་ཉིད་མ་ཡིན་ནོ་ཞེས་གསུངས་ལ། བཤམས་པའི་ནར་མའི་
ཟས་དེ་རང་གི་ཟས་དང་འདྲ་བས་སྦྱིན་བདག་མ་དད་པ་སྐྱེད་པའི་དགག་བྱ་མེད་པའི་ཕྱིར་
རོ༑ །བཤེས་པའི་དབང་གིས་ཀུན་ཏུ་ལྟ་བ་པོ་མ་ཡིན་པ་སྟེ། ཀུན་ཏུ་ལྟ་བ་པོ་ཡང་ངོ་ཞེས་

གསུངས་ལ། བཤེས་པའི་དབང་གིས་མགྲོན་དུ་འབོད་པ་པོ་ཡིན་ན་སྦྱིན་བདག་མ་དད་པ་
སྐྱེ་བའི་དགག་བྱ་མེད་པའི་ཕྱིར་རོ། །བསམ་པ་ཐག་པ་ནས་མགྲོན་དུ་འབོད་པ་པོ་ཡིན་པ་སྟེ།
མཐོ་འཚམ་པས་བྱས་པ་ནི་མ་ཡིན་པ་ཉིད་དོ་ཞེས་གསུངས་ལ། མཐོ་འཚམས་པ་དེ་མགྲོན་
དུ་འབོད་པ་པོ་ཉིད་མ་ཡིན་པས་མགྲོན་དུ་བོས་པ་གཉིས་པ་ཟོས་པའི་དགག་བྱ་མེད་པའི་
ཕྱིར་རོ། །ཟས་རུང་བ་ལ་མགྲོན་དུ་འབོད་པ་པོ་ཡིན་པ་སྟེ། མི་རུང་བ་ལ་བོས་པ་ཡང་ངོ་
ཞེས་གསུངས་པས་གྲུབ་བོ། །རང་གཙོ་བོར་མ་བྱས་ན་དགེ་འདུན་མགྲོན་དུ་འབོད་པ་པོ་མ་
ཡིན་པ་སྟེ། དེ་ཕྱིར་མ་ཡིན་པར་དགེ་འདུན་ཡང་ངོ་ཞེས་གསུངས་ལ། དགེ་འདུན་མཆོད་
རྟེན་ལ་བོས་པ་ཡིན་ན་གང་ཟག་རང་ཉིད་ལ་བལྟོས་པའི་མགྲོན་དུ་བོས་པ་གཉིས་པ་ཟོས་
པའི་དགག་བྱ་མེད་པའི་ཕྱིར་རོ། །
གཉིས་པ་གང་ཟ་བའི་དངོས་པོ་ལ་བདུན་ལས། བཟའ་བ་ལྔའི་ཁོངས་སུ་གཏོགས་
པ་ཡིན་པ་སྟེ། ལྔའི་ཁོངས་སུ་གཏོགས་པ་ལའོ་ཞེས་གསུངས་པས་སོ། །ཕན་ཚུན་ཁོངས་སུ་
གཏོགས་པ་མ་ཡིན་པ་སྟེ། སྨན་གྱི་གཞི་ལས་གཞན་གྱིས་མགྲོན་དུ་བོས་པ་ན་འདུག་པ་ན་
དེས་གནང་ན་ཞེས་གསུངས་པས་སོ། །ཟས་ཕྱི་མ་ལ་གོས་སམ་གོས་ཀྱི་རིན་གྱི་རྙེད་པ་མེད་
པ་སྟེ། གོས་ཀྱི་རྙེད་པ་མེད་པའི་ཞེས་གསུངས་ལ། ཟས་ཕྱི་མ་ལ་གོས་ཀྱི་རྙེད་པ་ཡོད་ན་
གོས་ཀྱི་རྙེད་པ་ལ་དམིགས་ནས་འགྲོ་བར་གསལ་གྱི། ཟས་སྔ་མས་མ་ཆོག་ནས་ཟ་བར་མི་
གསལ་བས་སྦྱིན་བདག་སྔ་མ་མ་དད་པ་སྐྱེས་པའི་དགག་བྱ་མེད་པའི་ཕྱིར་རོ། །རང་གི་ནར་
མའི་ཟས་མ་ཡིན་པ་སྟེ། མགྲོན་དུ་བོས་པ་གཉིས་པ་རྙེད་ནའོ་ཞེས་གསུངས་ལ། རང་གི་
ནར་མའི་ཟས་ཟ་བ་ལ་ནི་མགྲོན་དུ་བོས་པ་ཟ་བའི་ཐ་སྙད་མེད་པའི་ཕྱིར་རོ། །སྦྱིན་བདག་དེ་
ཉིད་ཀྱི་ཡིན་པ་དང་རུང་བ་དང་ཚད་དང་ལྡན་པ་གསུམ་ནི་སྐབས་གཞན་དུ་བཤད་པ་དང་
འདྲའོ། །
གསུམ་པ་གང་གི་ཚེ་ཟ་བའི་དུས་ནི། ཉིན་ཞག་གཅིག་གི་དུས་ཡིན་པ་དང་། མུ་གེའི་

དུས་མ་ཡིན་པ་སྟེ། ཉི་མ་ཐ་དད་ལ་མགྲོན་དུ་བོས་པ་གཉིས་ཟ་བ་ལ་འདིའི་དགག་བྱ་མེད་
པའི་ཕྱིར་དང་། མུ་གེ་བྱུང་ན་མགྲོན་དུ་བོས་པ་ཇི་སྙེད་བྱུང་བ་བདག་གིར་བྱ་ཞེས་གསུངས་
པས་སོ། །
བཞི་པ་གང་གིས་ཟ་བའི་རྟེན་ནི་འདི་ཉིད་ལས་ན་བ་མ་ཡིན་པ་དང་ལས་མ་བྱས་པ་
དང་ལམ་དུ་མ་སོང་བ་ཞེས་གསུངས་པ་སྟེ་གསུམ་དང་། སྲ་བརྐྱང་མ་བཏིང་བ་སྟེ། སྲ་བརྐྱང་
གི་གཞི་ལས་སྲ་བརྐྱང་བཏིང་ན་ཡང་ཡང་ཟ་བའི་ལྟུང་བ་མི་འབྱུང་བར་གསུངས་པས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། ། ཀུན་
སློང་ནི་རང་དགར་ཡང་ཡང་ཟ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་ཡང་ཡང་ཟ་
བར་ཞུགས་པའོ། །མཐར་ཐུག་ནི་མགུལ་དུ་མིད་པའོ། །ཡན་ལག་གི་དོན་ལ། འདིར་གོས་
ཀྱི་མཐར་གྱུར་པ་ནི་ཁྲུ་གང་ཞེས་པ་འདིར་ཟས་ཕྱི་མ་ལ་གོས་ཁྲུ་གང་བས་ཆུང་བའམ་རྙེད་
པ་གོས་ཁྲུ་གང་མི་རིན་ནི་ལྟུང་བ་རྫོགས་པར་འབྱུང་སྟེ། དགག་བྱ་རྫོགས་པར་ཡོད་པའི་
ཕྱིར་ཞེས་གསུངས་སོ། །ལམ་ནི་དཔག་ཚད་ཕྱེད་འདི་བརྐྱང་པ་དགོས་སམ་ཁུགས་པས་
འགྲུབ་ཅེ་ན། ཡང་ཡང་ཟ་བ་དང་འདུས་ཤིང་ཟ་བའི་ལུང་རྣམ་འབྱེད་ལས་ལམ་དུས་སོ་
ཞེས་བྱ་བ་ནི་དགེ་སློང་དཔག་ཚད་ཕྱེད་དུ་སོང་ངམ། དེའི་ཕྱེད་དུ་སོང་སྟེ་ཕྱིར་ལོག་ནའོ་
ཞེས་གསུངས་ལ། ལུང་དེའི་འགྲེལ་པ་ལས་དེའི་ཕྱེད་དུ་སོང་སྟེ་ཕྱིར་ལོག་ན་ཞེས་བྱ་བ་ནི་
དཔག་ཚད་ཕྱེད་ཀྱི་ཕྱེད་དཔག་ཚད་བཞི་ཆ་སོང་སྟེ་ཕྱིར་ཡང་ལོག་ནའོ་ཞེས་བཤད་དོ། །
འགྲེལ་ཆུང་ལས་རྟ་དང་། ཤིང་རྟ་ལ་སོགས་པ་ལ་ཞོན་པ་ནི་དཔག་ཚད་ཕྱེད་དུ་ཕྱིན་ཀྱང་
དུས་སུ་མི་ཆུད་དེ་བཟར་མི་དབང་ངོ་ཞེས་བཤད་པ་དེ་ནི་མི་རིགས་ཏེ། དཔག་ཚད་ཕྱེད་གྲུར་
འགྲོ་བས་ནི་ཉེས་པ་ཁེགས་ལ། དེ་དང་རྒྱུ་མཚན་མཚུངས་པའི་ཕྱིར་རོ། །གཞན་ལ་ཡང་ངོ་
ཞེས་པས་འདུས་ཤིང་ཟ་བ་དང་ཁྲུས་བྱེད་པ་ལ་ཡང་ལམ་ནི་དཔག་ཚད་ཕྱེད་དོ་ཞེས་བསྟན་
ཏོ༑ ༑ལམ་དུ་ཕྱིན་པའི་ཚད་འདི་ལ་ལུང་ལས་འདི་ལྟར་གསུངས་ཏེ། ཡང་ཡང་ཟ་བ་དང་

འདུས་ཤིང་ཟ་བའི་སྐབས་སུ་ནི་དཔག་ཚད་ཕྱེད་བརྐྱང་པར་ཕྱིན་པས་འགྲུབ་ལ། ཁྲུས་བྱེད་
པའི་སྐབས་སུ་ནི་དཔག་ཚད་ཕྱེད་ཞུགས་པར་ཕྱིན་པ་དགོས་པར་གསུངས་ཏེ། དེ་ལྟར་འོང་
བ་ནི་བཅོམ་ལྡན་འདས་ཀྱི་བཅས་པའི་དབང་གིས་ཏེ། ཁྲུས་བྱེད་པའི་སྐབས་ཀྱི་ལུང་རྣམ་
འབྱེད་ལས་ལམ་དུས་སོ་ཞེས་བྱ་བ་ནི་དགེ་སློང་དཔག་ཚད་གཅིག་ཏུ་སོང་ངམ། དཔག་
ཚད་ཕྱེད་དུ་སོང་སྟེ་ཕྱིར་འོངས་ནའོ་ཞེས་གསུངས་ལ། ལུང་དེའི་འགྲེལ་པ་ལས་དཔག་ཚད་
གཅིག་ཏུ་སོང་ངམ་ཞེས་བྱ་བ་ནི་དཔག་ཚད་གཅིག་རྐྱང་པར་སོང་བའོ། །དཔག་ཚད་ཕྱེད་
དུ་སོང་སྟེ་ཕྱིར་འོངས་པ་ནི་དཔག་ཚད་གཅིག་རངས་པོར་སོང་པའི་ཚད་དང་མཉམ་པར་
ཤེས་པར་བྱའོ་ཞེས་བཤད་དོ། །གཞན་དུ་ལྔ་པོ་འཇོག་པ་དེ་ལ་བདག་ཉིད་ཀྱིས་མགྲོན་
གཉིས་པ་ཟོས་པ་མེད་ཀྱང་མགྲོན་གཉིས་པ་དང་དུ་བླང་བའི་ཉེས་བྱས་སྐྱེད་དམ་སྙམ་ན།
གཞན་བླངས་པ་ལ་ཡང་ངོ་ཞེས་གསུངས་ཏེ། མགྲོན་དུ་བོས་པ་གཞན་དང་དུ་བླང་བ་ཡོད་
པ་ལ་ཡང་གཞན་དུ་ལྔ་པོ་འཇོག་པ་ཆོས་དང་ལྡན་པ་ཉིད་དོ། །འདི་ལ་རང་གི་རྣམ་བཤད་
དང་ཊཱི་ཀ་ལས་མགྲོན་དུ་བོས་པ་གཞན་བླང་བ་ཡོད་པ་ལ་ཡང་འཇོག་པ་ཆོས་དང་ལྡན་པ་
ཉིད་དོ་ཞེས་གསུངས་སོ། ། །
ད་ནི་འདུག་གནས་ཟ་བའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་
གཞི་ནི་སངས་རྒྱས་བཅོམ་ལྡན་འདས་མཉན་ཡོད་ན་བཞུགས་པའི་ཚེ་ན་དྲུག་སྡེས་རི་བྲག་
གི་འདུག་གནས་སུ་གནས་ཏེ་ཟོས་པ་ལས་ལྟུང་བྱེད་དུ་བཅས་སོ། །དགག་བྱ་ནི་རྩོད་པ་
རྒྱས་པར་འགྱུར་བའོ། །ངོ་ཏི་ནི་བཅས་ལྡན་དགེ་སློང་གིས་མུ་སྟེགས་ཅན་གྱི་འདུག་གནས་
སྦྱིན་བདག་ཁྱིམ་པས་བྱས་ཤིང་མཆོད་གནས་མུ་སྟེགས་ཡོད་པའི་གནས་དེར་ཞག་གཅིག་
གནས་ཏེ་ཟས་གཉིས་པ་ཟོས་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་ལྔ་སྟེ། གང་དུ་ཟ་བའི་གནས་དང་།
དེར་ཟ་བའི་གནས་ཀྱི་བདག་པོ་དང་། གང་གི་ཟ་བའི་སྦྱིན་བདག་དང་། གང་ཟ་བའི་དངོས་

པོ་དང་། གང་གིས་ཟ་བའི་རྟེན་ནོ། །དང་པོ་ལ་གསུམ་ལས། མུ་སྟེགས་ཅན་ཁོ་ནའི་འདུག་
གནས་ཡིན་པ་སྟེ། ལུང་རྣམ་འབྱེད་ལས་མུ་སྟེགས་ཅན་གྱི་འདུག་གནས་སུ་ཞེས་པ་དང་།
འདི་ཉིད་ལས་ཡ་མཚན་ཅན་ཐམས་ཅད་མ་ཡིན་པའི་འདུག་གནས་སོ་ཞེས་གསུངས་པས་
སོ༑ ༑གནས་ཀྱི་ངོ་བོ་ཉིད་དུ་གྲུབ་པ་དང་། སྤྱོད་ལམ་བཞི་ཡན་ཆད་ཤོང་བ་སྟེ། སྔར་བཤད་
པ་བཞིན་ནོ། །གཉིས་པ་དེར་ཟ་བའི་གནས་ཀྱི་བདག་པོ་ནི། མུ་སྟེགས་པ་ཡིན་པ་སྟེ། རྣམ་
འབྱེད་ལས། མུ་སྟེགས་ཅན་གྱི་འདུག་གནས་སུ་ཞེས་གསུངས་སོ། །ཐ་སྙད་ལྔ་དང་ལྡན་པ་
དང་། ཡུལ་ཐ་མལ་པར་གནས་པ་སྟེ། སྔར་མི་ཆོས་བླ་མའི་སྐབས་སུ་བཤད་པ་བཞིན་ནོ། །
གསུམ་པ་གང་གི་ཟ་བའི་སྦྱིན་བདག་ནི། སྔར་གོས་སློང་བའི་སྐབས་སུ་བཤད་པའི་ཁྱིམ་པ་
ཆོས་དྲུག་ལྡན་གྱི་སྟེང་དུ། མུ་སྟེགས་ཅན་ཁོ་ནའི་སྦྱིན་བདག་ཡིན་པ་སྟེ། ཆོས་འདི་བའི་མ་
ཡིན་ཞེས་པ་དང་། ཡ་མཚན་ཅན་ཐམས་ཅད་མ་ཡིན་པའི་ཞེས་གསུངས་པས་སོ། །བཞི་པ་
གང་ཟ་བའི་དངོས་པོ་ནི། དུས་སུ་རུང་བ་ཡིན་པ་དང་། མུ་སྟེགས་པའི་སྦྱིན་བདག་ཉིད་ཀྱི་
ཡིན་པ་དང་། རུང་བ་དང་། ཚད་དང་ལྡན་པའོ། །ལྔ་པ་གང་གིས་ཟ་བའི་རྟེན་ནི། གནང་བའི་
རྐྱེན་ཅན་ནད་པ་མ་ཡིན་པ་དང་། གནས་དེར་ཞག་གཅིག་ཡན་ཆད་གནས་པ་ཡིན་པ་སྟེ།
མིན་པ་ལའོ་ཞེས་པ་དང་། སོ་སོ་ཐར་པའི་མདོ་ལས། ཞག་ལོན་པའི་དགེ་སློང་གིས་ཞེས་
གསུངས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་དགར་ཟན་གཉིས་པ་སློང་བའི་ཚིག་སྨྲ་ཞིང་གོ་བར་འདོད་པ་རྒྱུན་མ་ཆད་པའོ། །
སྦྱོར་བ་ནི་ངག་མཚན་ཉིད་ལྔ་ལྡན་གྱིས་སློང་ཞིང་ཟ་བར་ཞུགས་པའོ། །མཐར་ཐུག་ནི་
མགུལ་དུ་མི་དཔའོ། །ཡན་ལག་གི་དོན་ལ་ཡ་མཚན་ཅན་ཞེས་པ་ནི་གཉིས་ཏེ། མུ་སྟེགས་
ཅན་གྱི་མིང་དང་། རབ་ཏུ་བྱུང་བ་སྤྱིའི་མིང་ངོ༌། །དང་པོ་ནི། ཡ་མཚན་ཅན་ཞེས་པ་མུ་
སྟེགས་ཅན་གྱི་མིང་གི་རྣམ་གྲངས་ཏེ། དཔེར་ན་རྡོའི་རྒྱབ་ལ་མྱུ་གུ་མི་སྐྱེ་བ་དང་འདྲ་བའི་མུ་

སྟེགས་ཅན་ལ་ཐར་པའི་མྱུ་གུ་སྐྱེ་བར་འདོད་པ་ནི་ཡ་མཚན་ཅན་ཡིན་པའི་ཕྱིར་ཏེ། དེ་ལྟར་
བྱེ་བྲག་བཤད་མཚོ་ལས་བཤད་པ་ནི་རྣམ་འབྱེད་འགྲེལ་དུ་དྲངས་སོ། །གཉིས་པ་ནི། གཞུན་
འདིར་ཡ་མཚན་ཅན་ཞེས་གསུངས་པ་དེ། སྐབས་འདིར་ཊིཀ་ལས། ཡ་མཚན་ཅན་ཞེས་བྱ་
བ་ནི་ཆོས་འདི་པ་དང་གཞན་མུ་སྟེགས་ཀྱི་རབ་ཏུ་བྱུང་བ་སྤྱིའི་མིང་ངོ་ཞེས་བཤད་དོ། །འདི་
ནི་ཆ་ཤས་ཀྱི་མིང་གིས་སྤྱི་ལ་བཏགས་པའོ། །དེའི་ཟོས་ནའོ་ཞེས་པ་ནི་ཉི་མ་གཉིས་པ་དེའི་
ཟས་ལན་གཉིས་ཟོས་ན་ཟོས་པ་ལ་ལྟུང་བྱེད་དངོས་གཞིའོ། །འགྲེལ་ཆུང་ལས། མུར་
འདུག་གི་གནས་སུ་ཟས་ཟོས་པས་ནི་ལྟུང་བར་མི་འགྱུར་གྱི། ཟ་ན་ལན་གཉིས་ཟོས་ན་ལྟུང་
བར་འགྱུར་ཞེས་བཤད་ཅིང་། སོ་སོ་ཐར་པ་ལས་འདུག་གནས་གཅིག་ཏུ་ཞག་ལོན་པའི་
དགེ་སློང་མིན་པས་བསོད་སྙོམས་གཅིག་བཟའ་བར་བྱའོ། །དེ་ལས་ལྷག་པར་ཟ་ན་ལྟུང་
བྱེད་དོ་ཞེས་གསུངས་སོ། །ཊིཀ་ལས། ཉི་མ་དང་པོ་ལ་གནས་པ་དང་ཟོས་པ་ལ་ནི་ལྟུང་བ་
མེད་དོ་ཞེས་སོ། །གནས་ན་ཞེས་པ་ནི། དགེ་སློང་གིས་མུ་སྟེགས་ཀྱི་འདུག་གནས་དེར་ཞག་
གཅིག་གནས་པ་ལ་ལྟུང་བ་མེད་ཀྱང་། ཉི་མ་གཉིས་སུ་གནས་ན་ཟན་མ་ཟོས་ཀྱང་སྔར་
ཞག་གཅིག་ལོན་པར་གནས་ཟིན་པའི་དགེ་སློང་ལ་ཞག་གཉིས་པར་གནས་པ་ན་ཉེས་བྱས་
ཀྱི་བྱེད་པ་པོའོ། །འགྲེལ་ཆུང་ལས། །ཞག་རེ་རེ་ཉེས་བྱས་རེ་རེ་ཞེས་བཤད་དོ། །
ད་ནི་ལྷུང་བཟེད་དོ་གསུམ་ཙམ་ལས་ལྷག་པར་ལེན་པའི་ལྟུང་བྱེད་འཆད་དེ། འདིའི་
སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་དྲུག་སྡེས་བསོད་སྙོམས་བསླང་ཚད་ལས་
ལྷག་པར་བླངས་པ་ལས་ལྟུང་བྱེད་དུ་བཅས་སོ། །དགག་བྱ་ནི་སྦྱིན་བདག་གི་ལོངས་སྤྱོད་
ལ་གནོད་པ་དང་། ཚོད་མི་ཤེས་པའོ། །ངོ་ཏི་ནི་བཅས་ལྡན་དགེ་སློང་གིས་ཁྱིམ་པས་བསོད་
སྙོམས་བསྟབས་ཤིང་ཅི་བདེར་མ་བྱས་པར་ཚད་ཡོངས་སུ་མ་སྤགས་པ་ལས་དུས་སུ་རུང་བ་
ལྷུང་བཟེད་དོའམ་གསུམ་ལས་ལྷག་པར་བླངས་ཏེ་གནས་གཞན་དུ་ཁྱེར་ཏེ་ཟོས་པ་ལས་
གྱུར་པའི་ལྟུང་བ་དངོས་གཞིའོ། །

ཡན་ལག་ལ་བཞི་ལས། གཞིའི་ཡན་ལག་གོ། །དེ་ལ་གསུམ་ལས། གང་ལ་བླང་བའི་
ཡུལ་ནི་ཁྱིམ་པ་ཆོས་དྲུག་ལྡན་གྱི་སྟེང་དུ། ཚད་ཡོངས་སུ་སྤོགས་པ་ཐོ་མ་ཡིན་པ་སྟེ། ཡོངས་
སུ་མ་སྔགས་པར་རོ་ཞེས་གསུངས་སོ། །སྦྱིན་བདག་གིས་ཚད་ཡོངས་སུ་སྤགས་ན་ནི་ལྷུང་
བཟེད་དོ་གསུམ་ལས་ལྷག་ཀྱང་ལྟུང་བ་མེད་དེ། སྦྱིན་བདག་གི་བསམ་པ་ལ་གནོད་པའི་
དགག་བྱ་མེད་པའི་ཕྱིར་རོ། །གང་བླངས་ཏེ་ཟ་བའི་དངོས་པོ་ནི། དུས་སུ་རུང་བ་ཡིན་པ་
དང༌། སྦྱིན་བདག་དེ་ཉིད་ཀྱི་ཡིན་པ་དང་། ལྡམ་ལྡུམ་ལ་སོགས་མེད་པ་མ་ཡིན་པ་སྟེ་གསུམ་
དང་། རུང་བ་དང་། ཚད་དང་ལྡན་པ་སྟེ་ལྔའོ། །གང་དུ་ཟ་བའི་གནས་ནི། གང་དུ་བླངས་པ་
དེ་ནས་གཞན་དུ་ཁྱེར་བའི་གནས་ཡིན་པ་སྟེ། མནོས་པའོ་ཞེས་སོ། །གང་དུ་བླངས་པའི་
གནས་དེ་ཉིད་དུ་ཟ་བ་ལ་ནི་ལྟུང་བ་མེད་དེ། གཞན་ལ་ནི་ལྟུང་བ་མེད་དོ་ཞེས་གསུངས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། ཀུན་
སློང་ནི་རང་གར་བླང་ཚད་ལས་ལྷག་པར་བླངས་ནས་ཟ་བར་འདོད་པ་རྒྱུན་མ་ཆད་པའོ། །
སྦྱོར་བ་ནི། ཚད་ལས་ལྷག་པར་ལེན་ཅིང་གནས་གཞན་དུ་ཁྱེར་ཏེ་ཟ་བར་བྱེད་པའོ། །
མཐར་ཐུག་ནི་མགུལ་དུ་མིད་པའོ། །ཡན་ལག་གི་དོན་ལ། བྲེའུ་ཆུང་དག་གི་ཚད་ནི་ཞེས་པ་
བླང་དུ་གནང་བའི་བྲེའུ་ཆུང་དག་གི་གྲངས་ཀྱི་ཚད་དང་། ཚད་དེ་ལས་ལྷག་ན་ལྟུང་བ་
བསྐྱེད་པའི་བྲེའུ་ཆུང་དག་གི་གྲངས་ཀྱི་ཚད་ནི་ཞེས་པའོ། །
ད་ནི་སྤངས་པ་ཟ་བའི་ལྟུང་བྱེད་འཆད་དེ། བསླབ་པར་བྱ་བ་ནི། ཇི་ཙམ་གྱིས་ཆོག་པ་
བཟའ་བར་བྱའོ་ཞེས་ཏེ། དགག་བྱ་མཐུན་པའམ་རྒྱུར་འགྲོ་མཐུན་པའི་བསླབ་བྱའོ། །ཟས་
བརྩམས་པས་ལྡང་བར་མི་བྱ་ཞེས་པ་ནི་སྤངས་ཟའི་རྒྱུར་འགྱུར་དགག་པའི་བསླབ་བྱའོ། །
བརྩམས་ལྡང་གི་ཉེས་པའི་ངོ་ཏི་ནི། བཅས་ལྡན་དགེ་སློང་གིས་སྨན་བཞི་ལས་གང་ཡང་
རུང་བ་གནས་དེ་ཉིད་དུ་བཟའ་བའི་ཆེད་ཀྱི་བྱིན་ལེན་བྱས་ནས་ཟོས་མ་ཟིན་པའི་བར་སྐབས་
སུ་ལངས་པ་ལས་གྱུར་པའི་ཉེས་བྱས་སོ། །

འདིའི་ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་ཟ་བར་བརྩམས་
པའི་དངོས་པོ་དང་། གང་གི་ཚེ་ལྡང་བའི་དུས་དང་། གང་གིས་ལྡང་བའི་རྟེན་ནོ། ། དང་པོ་
ནི༑ སྨན་བཞི་ལས་གང་ཡང་རུང་བ་ཡིན་པ་དང་། གནས་དེ་ཉིད་དུ་བཟའ་བའི་བྱིན་ལེན་
བྱས་པ་དང་། རུང་བ་དང་། ཚད་དང་ལྡན་པ་སྟེ་བཞིའོ། །གང་གི་ཚེ་ལྡང་བའི་དུས་ནི་གནས་
དེ་ཉིད་དུ་ཟ་བའི་བྱིན་ལེན་བྱས་ཟིན་པ་ནས། ཆོག་པར་ཟོས་མ་ཟིན་པའི་བར་སྐབས་ཡིན་
པ་དང་། མུ་གེའི་དུས་མ་ཡིན་པའོ། །གསུམ་པ་གང་གིས་ལྡང་བའི་རྟེན་ནི་གནང་བའི་རྐྱེན་
ཅན་ནད་པ་མ་ཡིན་པ་དང་། ཆོག་པར་མ་ཟོས་པ་སྟེ། ནད་པ་ནི་ལུས་སྲོག་གི་རྐྱེན་དང་ལྡན་
ཞིང་ཆོག་པར་ཟོས་ན་བར་སྐབས་སུ་ལྡང་བའི་ཐ་སྙད་མེད་པའི་ཕྱིར་རོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་ལྡང་འདོད་པ་རྒྱུན་མ་ཆད་པའོ། །སྦྱོར་བ་ནི་ལྡང་བར་བྱེད་པ་སྟེ། མཐར་
ཐུག་ནི་ལངས་པ་རྫོགས་པའོ། །སྐབས་འདིར་ཁ་ཅིག་ན་རེ་བྱིན་ལེན་བཤིག་པས་བརྩམས་
ལྡང་གི་ཉེས་བྱས་འབྱུང་བ་ཁེགས་ཏེ། བརྩམས་ལྡང་གི་རྒྱུ་བཤིག་པའི་ཕྱིར་རོ་ཞེས་ཟེར་རོ། །
དེ་ལ་བརྟག་སྟེ། ཟས་བརྩམས་པར་འགྱུར་བའི་རྒྱུ་བཤིག་པའི་ཕྱིར་རོ་ཞེས་ཟེར་རམ།
བརྩམས་ལྡང་གི་ཉེས་པ་སྐྱེད་བྱེད་ཀྱི་རྒྱུ་བཤིག་པའི་ཕྱིར་ཞེས་ཟེར། དང་པོ་ལྟར་ན་ཁྱབ་པ་
མ་གྲུབ་ཅིང་། གཉིས་པ་ལྟར་ན་རྟགས་མ་གྲུབ་སྟེ། དེ་ཉིད་དུ་ཟ་བའི་དམ་བཅས་པ་རལ་
བའི་སྒོ་ནས་བརྩམས་ལྡང་གི་ཉེས་པར་འགྱུར་བའོ། །སྤངས་པ་དང་ལྷག་པོར་བྱེ་བྲག་ཏུ་
བསྟན་པ་ལ་གཉིས་ལས། དང་པོ་སྤངས་པ་བྱེ་བྲག་ཏུ་བསྟན་པ་ནི། སྤངས་པ་ནི་གནས་
བཏང་བའོ་ཞེས་པ་ནས་སོ། །
འདིའི་སྤྱི་དོན་ལ་བཞི་ལས། ཟས་སྤངས་པ་རྫོགས་པར་བྱེད་པའི་གཞིའི་ཡན་ལག་
ལ་ལྔ་སྟེ། གང་སྤང་བའི་དངོས་པོ་དང་། གང་ལས་སྤང་བའི་ཡུལ་དང་། གོང་དུ་སྤང་བའི་
གནས་དང་། གང་གི་ཚེ་སྤང་བའི་དུས་དང་། གང་གིས་སྤངས་པའི་རྟེན་ནོ། །དང་པོ་ལ་

གསུམ་ལས། དུས་སུ་རུང་བའི་བཟའ་བ་དང་། བཅའ་བ་ཡིན་པ་སྟེ། དུས་སུ་རུང་བའི་སྐྱོ་
མ་ཐུག་པ་དག་ནི་སྤངས་པའི་ཐ་སྙད་མི་རྫོགས་པའི་ཕྱིར་རོ། །རུང་བ་ཚད་དང་ལྡན་པ་སྟེ།
ལུང་རྣམ་འབྱེད་ལས། མི་རུང་བ་ཉིད་ནི་སྤངས་པར་མི་འགྱུར་རོ་ཞེས་གསུངས་པ་དང་།
ཚད་དང་མི་ལྡན་པ་སྟེ་ཟས་ཁམ་དུ་མ་ལོངས་པའི་དྲལ་དྲུལ་དག་ལ་ནི་སྤངས་པའི་ཐ་སྙད་མི་
རྫོགས་པའི་ཕྱིར་རོ། །
གཉིས་པ་གང་ལ་སྔངས་པའི་ཡུལ་ལ་དྲུག་ལས། བསླབ་པ་ལྟ་བ་མཚན་གྱི་སྒོ་ནས་
བྱིན་ལེན་སྟོབས་པར་འོས་པ་སྟེ། བྱིན་ལེན་སྟོབས་པ་འཐོབ་པའི་ཕྱོགས་ན་འགྲེང་བ་ཞེས་
གསུངས་པས་སོ། །བསམ་པ་ཐག་པ་ནས་འདྲེན་པར་འདོད་པ་སྟེ། མཐོ་འཚམས་པ་ནི་
བྱིན་ལེན་སྟོབས་པ་ཉིད་མ་ཡིན་ནོ་ཞེས་གསུངས་པས་སོ། །ཟས་དེ་གྱེན་དུ་བརྡེག་པར་ནུས་
པ་སྟེ། མི་ནུས་ན་བྱིན་ལེན་སྟོབས་པ་པོ་མཚན་ཉིད་དང་མི་ལྡན་པའི་ཕྱིར་རོ། །བཟན་དང་
བཅས་པ་སྟེ། ལུང་རྣམ་འབྱེད་ལས། ཟས་ཡོད་པ་དང་ཞེས་གསུངས་ལ། ལུང་དེའི་འགྲེལ་
པ་ལས། ཟས་མེད་ན་དོན་མེད་པས་སྤངས་ཀྱང་མ་སྤངས་པ་ཉིད་ཡིན་ནོ་ཞེས་སོ། །ལུས་ཐ་
མལ་པར་གནས་པ་དང་། ཐ་སྙད་ལྔ་ལྡན་ནི་གནད་ཀྱིས་སྦྱོར་ཞེས་སྔ་མ་རྣམས་འཆད་དེ།
འོན་ཀྱང་མ་ནིང་དང་མཚན་གཉིས་ཅན་མ་ཡིན་པ་ནི་འདིར་ཁས་མི་བླང་སྟེ། ལུང་རྣམ་
འབྱེད་ལས། ཟས་སྟོབས་པ་ཡོད་པ་ནི་སྐྱེས་པའམ་བུད་མེད་དམ་མ་ནིང་ཡོད་པའོ་ཞེས་
གསུངས་སོ། །དེས་ན་འདིར་ཐ་སྙད་བཞི་ལྡན་ཞེས་རིགས་སོ། །
གསུམ་པ་གང་དུ་སྤང་བའི་གནས་ནི་མངོན་སུམ་ཡིན་པ་དང་། མཚམས་ཀྱི་ནང་ཡིན་
པ་དང་། འཐོབ་པའི་ཕྱོགས་ན་གནས་པ་སྟེ། བྱིན་ལེན་ལ་བཤད་པས་གྲུབ་ཅིང་། གཞན་
དུ་ན་སྤངས་པར་མི་འགྱུར་བའི་ཕྱིར་རོ། །
བཞི་པ་གང་གི་ཚེ་སྤང་པའི་དུས་ནི། སྔ་དྲོ་ཡིན་པ་དང་། ཆོག་པར་ཟོས་པའི་དུས་
ཡིན་པ་དང་། མུ་གེའི་དུས་མ་ཡིན་པ་སྟེ། ཕྱི་དྲོ་ལ་སོགས་པ་ཡིན་ན་དུས་སུ་རུང་བའི་ཟས་

སྟོབས་པ་འབྱུང་རིང་བའི་ཕྱིར་དང་། ཆོག་པར་མ་ཟོས་ན་ཟས་སྤངས་པར་མི་འགྱུར་དང་།
མུ་གེའི་ཚེ་ན་སྨན་གྱི་གཞི་ལས་སྤངས་བ་ཟ་བའི་ཉེས་པ་མི་འབྱུང་བར་གསུངས་པས་ཤེས་
ལྔ་པ་གང་གིས་སྤང་བའི་རྟེན་ནི། ཆོག་པར་ཟོས་པ་དང་། མི་ཟ་བར་བརྟག་པ་བྱས་
པའོ། །བསམ་པའི་ཡན་ལག་ལ། འདུ་ཤེས་ནི་གཞི་མ་འཁྲུལ་བའོ། །ཀུན་སློང་ནི་བསམ་པ་
ཐག་པ་ནས་གནས་སྐབས་དེར་ཟས་སྤོང་བར་འདོད་པ་རྒྱུན་མ་ཆད་པའོ། །སྦྱོར་བ་ནི་ཚིག་
ལྷག་མ་མེད་པར་སྤང་བར་ཞུགས་པའོ། །མཐར་ཐུག་ནི་ཕ་རོལ་པོས་དོན་གོ་ཞིང་རང་གིས་
ཟ་བའི་གནས་བཏང་བ་སྟེ། སྤང་པ་ནི་གནས་བཏང་པའོ་ཞེས་གསུངས་ལ། རྣམ་འབྱེད་
འགྲེལ་ལས། གནས་གཏང་བ་མེད་ན་སྤངས་པར་མི་འགྱུར་བས་མ་སྤངས་པ་ཡིན་ནོ་ཞེས་
བཤད་དོ། །ཚིག་གི་སྤང་བ་མ་བྱས་པ་དང་། གནས་བཏང་བ་མེད་པར་མི་ཟ་བར་བརྟག་པ་
བྱས་པས་ཟ་ན་ནི་སྤངས་པ་མ་རྫོགས་པའི་ཕྱིར་ན་སྤང་ཟའི་ལྟུང་བྱེད་དུ་མི་འགྱུར་ཡང་།
ཉེས་བྱས་སུ་འགྱུར་ཏེ། རྣམ་འབྱེད་འགྲེལ་ལས། བཟའ་བར་མི་བྱ་བ་ནི་ཡིད་ཀྱིས་སྤངས་
པའི་ཕྱིར་ཉེས་བྱས་སུ་གྱུར་ན་མི་རུང་ངོ་ཞེས་བྱ་བའི་ཐ་ཚིག་གོ་ཞེས་སོ། །
ཡན་ལག་གི་དོན་ལ། མི་ཟ་པར་བརྟག་པ་བྱས་པ་ཙམ་གྱིས་སྤངས་པར་འགྱུར་རོམ་
སྙམ་ན། མ་ཡིན་ཏེ་སྤངས་པ་ནི་དགེ་སློང་ཟས་ཟ་ཞིང་འདུག་པའི་གནས་བཏང་བའོ། །ཊི་
ཀ་ལས། ཟས་ཟོས་ཟིན་ནས་ད་མི་བཟའོ་ཞེས་སྤངས་ཏེ་སྟན་ལས་ལངས་པ་སྟེ་ཞེས་སོ། །
ལུང་རྣམ་འབྱེད་ལས། སྟན་གང་ལ་འདུག་པ་དེ་ལས་ལངས་པའོ་ཞེས་གསུངས་སོ། །འདུག་
པའི་འོ་ཞེས་པ་ནི་འདུག་པའི་གནས་བཏང་བ་སྟེ། དགེ་སློང་ཟས་ཟ་ཞིང་འདུག་པའི་གནས་
དེའི་ཉེ་འཁོར་འདོམ་གང་འདས་པའོ་ཞེས་གསུངས་སོ། །བྱིན་ལེན་སྟོབས་པ་འཐོབ་པའི་
ཕྱོགས་ན་འགྲེང་བ་ཞེས་པ་འདི་ལ་བརྟེན་ནས་ཁ་ཅིག་ན་རེ་བྱིན་ལེན་འཐོབ་པ་ལ་བྱིན་ལེན་
སྟོབས་པ་པོ་འགྲེང་བ་ཡན་ལག་ཏུ་དགོས་ཏེ། ཊིཀ་ལས། བྱིན་ལེན་སྟོབས་པ་འབྲིམ་མཁན་

གྱི་ཁྱད་པར་ཇི་ལྟ་བུ་ཞེ་ན། དེའི་ཕྱིར་འཐོབ་པའི་ཕྱོགས་ན་འགྲེང་བཞེས་བཤད་ཅིང་།
རིགས་པས་ཀྱང་འགྲེང་བ་ནི་གུས་པའི་སྤྱོད་ལམ་ཡིན་པའི་ཕྱིར་རོ་ཞེས་ཟེར་རོ། །
དེ་དགག་པ་ལ་གཉིས་ལས། དང་པོ་གནོད་བྱེད་བརྗོད་པ་ནི་འདྲེན་པ་པོ་འདུག་སྟེ།
འདྲེན་པ་ལས་མི་མཐོབ་ན། མེ་ཏོག་ཕྲེང་རྒྱུད་ལས། འདྲེན་པ་ཉེར་བར་གནས་པ་དང་། །
མདུན་ན་འདུག་དང་ཆོ་ག་ཤེས། །ཞེས་བཤད་པ་དང་འགལ་ལོ། །འགྲེལ་ཆུང་གི་མདོ་རྩ་
བ་ལས། བྱིན་ལེན་སྟོབས་པ་འཐོབ་པའི་ཕྱོགས་ན་གནས་པ་ལ་སྤང་བ་བྱས་ནས་སོ་ཞེས།
འདུག་པ་ལ་སྤང་བར་བྱས་ན་སྤངས་པར་འགྱུར་བར་གསུངས་པས། འདུག་པ་ལས་བྱིན་
ལེན་འཐོབ་པར་ཤེས་སོ། །
གཉིས་པ་སྒྲུབ་བྱེད་གཞིག་པ་ནི། འབྲེང་བ་སྤང་བ་བྱས་ནས་སོ་ཞེས་པ་འདི་ནི་ཟས་
སྤང་པའི་ཡུལ་བསྟན་པ་སྟེ། དེ་ཡང་འགྲེང་བ་མཚོན་པ་ཙམ་སྟེ་འདུག་པ་ལ་སྤངས་ན་ཡང་
སྤངས་པར་འགྱུར་ཏེ། འགྲེལ་ཆུང་ལས་གནས་པ་ལ་སྤངས་པ་བྱས་ནས་སོ་ཞེས་བཤད་དོ། །
འགྲེང་བ་ནི་གུས་པའི་སྤྱོད་ལམ་ཡིན་པའི་ཕྱིར་ཞེས་སྒྲུབ་བྱེད་དུ་བཀོད་པ་དེ་ལྟར་ན་ཕྱག་
འཚལ་ཞིང་འདྲེན་པ་དེ་ཡང་གུས་པའི་སྤྱོད་ལམ་ཡིན་པའི་ཕྱིར་བྱིན་ལེན་ཐོབ་པའི་ཡན་ལག་
ཏུ་དགོས་པར་ཐལ་བར་འགྱུར་རོ། །དེས་ན་འདྲེན་པ་པོའི་སྤྱོད་ལམ་བཞི་པོ་གང་གིས་དྲངས་
ཀྱང་བྱིན་ལེན་འཐོབ་བོ། །གཉིས་པ་ལྷག་པོར་བྱེད་བྲག་ཏུ་བསྟན་པ་ནི། མཚམས་ཀྱི་ཕྱི་
རོལ་དང་། ཞེས་པ་ནས་སོ། །
འདིའི་སྤྱི་དོན་ལ་གཉིས་ལས། དང་པོ་ལྷག་པོར་བྱས་པའི་དགོས་པ་ལས། དངོས་
ཀྱི་དགོས་པ་ནི་སྤངས་ཟའི་ཉེས་པ་མི་འབྱུང་བ་སྟེ། བརྒྱུད་པའི་དགོས་པ་ནི་བཅས་པའི་ས་
མཚམས་ཟིན་པའོ། །
གཉིས་པ་བསྡུས་པའི་དོན་ལ་བརྒྱད་ལས། དང་པོ་ལྷག་པོར་བྱེད་པར་ཞུ་བ་པོ་གང་
གིས་ཞུ་བ་ནི། བསྙེན་རྫོགས་ཀྱི་སྡོམ་པ་གསོར་རུང་ཡན་ཆད་དང་ལྡན་པ་དང་ཤེས་པ་རང་

བཞིན་དུ་གནས་པ་དང་། ལུས་ཐ་མལ་པར་གནས་པ་དང་གནས་ནས་མ་ཕྱུང་བ་སྟེ། ཆོ་ག་
རྣམ་གཞག་གི་ཐུན་མོང་བ་བཞིའི་སྟེང་དུ། སྤངས་པ་མིན་པ་དང་། གནད་བའི་རྐྱེན་ཅན་
ནད་པ་མ་ཡིན་པ་སྟེ། ཐ་མ་གཉིས་ལས་གཞན་དུ་ན་སྤངས་ཟའི་ལྟུང་བ་འགོགས་པའི་དགོས་
པ་མེད་པའི་ཕྱིར་རོ། །
གཉིས་ལྷག་པོར་བྱེད་པ་པོ་གང་གིས་བྱ་བ་ནི། ཐུན་མོང་བ་དགེ་སློང་ཆོས་དྲུག་ལྡན་
གྱི་སྟེང་དུ། མཚམས་ཀྱི་ནང་ན་གནས་པ་དང་། ཟ་བའི་གནས་བཏང་བས་བྱ་སྟེ། མཚམས་
ཀྱི་ཕྱི་རོལ་དང་ཞེས་པ་དང་། གནས་མ་བཏང་བས་བྱ་བ་ཉིད་དོ་ཞེས་གསུངས་པས་སོ། །
གང་ལ་གསོལ་བ་བཏབ་པའི་དགེ་སློང་ཡིན་པ་སྟེ། གསོལ་བས་བྱ་བ་ཉིད་ཡིན་ནོ། །ཞེས་
གསུངས་པས་སོ། །
གསུམ་པ་དངོས་པོ་གང་ལ་ལྷག་པོར་བྱ་བ་ནི། དངོས་པོ་ཆོས་དྲུག་ལྡན་ཏེ། སྔར་
སྤངས་པའི་སྐབས་སུ་ཇི་སྐད་བཤད་པའི་དངོས་པོ་ཆོས་གསུམ་ལྡན་གྱི་སྟེང་དུ། ཟས་སྤངས་
པའི་དགེ་སློང་རང་ངམ་རང་དང་ཆོ་ག་གཅིག་པ་དབང་བ་ཡིན་པ་དང་། བྱིན་ལེན་བྱས་པ་
དང་འབྲེལ་བ་དང་། སྔར་ལྷག་པོར་བྱས་པ་དང་མ་འབྲེལ་བ་སྟེ། གཞན་དུ་ལྷག་པོར་གྱི་ཆོ་
ག་མི་ཆགས་པའི་ཕྱིར་དང་། ལྷག་པོར་ཆགས་པའི་རྟེན་མེད་པའི་ཕྱིར་དང་། ལྷག་བོར་གྱི་
ཆོ་ག་དོན་མེད་པའི་ཕྱིར་ཏེ། གོ་རིམ་བཞིན་ནོ། །
བཞི་པ་གནས་གང་དུ་ལྷག་བོར་བྱ་བ་ནི་གནས་ཆོས་གསུམ་ལྡན་ཏེ། སྔར་སྤངས་
པའི་སྐབས་སུ་བཤད་པ་བཞིན་ནོ། །
ལྔ་པ་དུས་གང་གི་ཚེ་ལྷག་བོར་བྱ་བ་ནི། སྔ་དྲོ་ཡིན་པ་དང་། སྤངས་པའི་དུས་ཡིན་པ་
དང༌། མུ་གེའི་དུས་མ་ཡིན་པ་སྟེ། ཕྱི་དྲི་ལ་སོགས་པ་དུས་སུ་རུང་བ་ལ་ལོངས་སྤྱོད་པ་བཀག་
པའི་ཕྱིར་དང་། མ་སྤངས་པའི་དུས་དང་མུ་གེའི་དུས་ཡིན་ན་སྤངས་ཟ་གནང་བས་ལྷག་པོར་
བྱ་མི་དགོས་པའི་ཕྱིར་རོ། ། །

དྲུག་པ་ཚུལ་ཇི་ལྟར་ལྷག་བོར་བྱ་བ་ནི། སྦྱོར་དངོས་རྗེས་གསུམ་ལས། སྦྱོར་བ་ནི་
ལག་པ་བཀྲུས་ཏེ་བྱིན་ལེན་བྱས་ནས་ལྷག་བོར་བྱེད་པར་ཞུ་བའི་སྔགས་ལན་གཅིག་བརྗོད་
པ་དང་། ལྷག་པོར་བྱེད་པ་པོ་དེས་ཁམ་གཉིས་སམ་གསུམ་ཟ་བ་སྟེ། ལུང་རྣམ་འབྱེད་ལས།
ཁམ་གཉིས་སམ་གསུམ་ཟོས་ནས་ལྷག་བོར་བྱའོ། །ཞེས་གསུངས་པས་སོ། །ལྷག་པོར་བྱ་
བའི་དངོས་གཞི་ནི། ཊིཀ་ལས། ལྷག་བོར་བྱེད་པས་ལྷག་བོར་ཇི་ལྟར་བྱ་ཞེས་ན། ཁྱོད་
ཀྱིར་གྱུར་ཀྱིས་བཞུད་ཅིག་ཅེས་བྱ་བའི་ཚིག་གིས་བྱའོ་ཞེས་སོ། །རྗེས་ཀྱི་བྱ་བ་ནི། ཟས་དེ་
ལྷག་བོར་བྱེད་པ་པོས་ཞུ་བ་པོ་ལ་གཏད་ཅིང་ཞུ་བ་པོས་བློངས་པའོ། །
བདུན་པ་ལྷག་པོར་གྱི་སྒྲ་བཤད་པ་ནི། ཟོས་པའི་ལྷག་མར་བྱས་ཤིང་བོར་བས་ན་
ལྷག་བོར་ཞེས་བྱ་སྟེ། ཊཱིཀ་ལས། ལྷག་པོར་ཞེས་བྱ་བ་ནི་ལྷག་མར་བྱས་ཤིང་བོར་བ་སྟེ་ཞེས་
བཤད་དོ། །
བརྒྱད་པ་ལྷག་པོར་བྱས་པ་འཇིག་པའི་རྒྱུ་ནི། བྱིན་ལེན་འཇིག་པའི་རྒྱུ་ཀུན་གྱིས་
ལྷག་བོར་འཇིག་སྟེ་ལྷག་པོར་ཆགས་པའི་རྟེན་ཞིག་པའི་ཕྱིར་རོ། །གནས་སྐབས་བསྐབ་
ལས་སླ་བར་གྱུར་ཀྱང་འཇིག་སྟེ། སྤངས་ཟ་དགག་དགོས་པའི་གནས་སྐབས་མ་ཡིན་པར་
གྱུར་པའི་ཕྱིར་རོ། །
ཡན་ལག་གི་དོན་ལ། རུང་བ་མ་ཡིན་པ་དང་དེ་དང་འདྲེས་པ་ལ་ནི་མི་བྱ་བ་ཉིད་དོ་
ཞེས་པ་ལ་ཁ་ཅིག་ན་རེ་བྱས་ན་ཆགས་པ་ཉིད་ཡིན་ཏེ། མདོ་སྔ་མ་གཉིས་ལ་མི་འབྱུང་ངོ་
ཞེས་སྨོས་ནས། འདིར་ནི་མི་འབྱུང་ངོ་ཞེས་མ་སྨོས་པར་མི་བྱ་བ་ཉིད་དོ་ཞེས་བཤད་པས་
ཤེས་སོ་ཞེས་ཟེར། འོ་ན་མི་རུང་བ་ལོངས་སྤྱོད་པ་མ་བཀག་པར་ཐལ། ལྷག་པོར་ནི་ལོངས་
སྤྱོད་པའི་དོན་དུ་ཡིན་ལ་མི་རུང་བ་ལ་ཡང་ལྷག་བོར་ཆགས་པའི་ཕྱིར་རོ། །རྟགས་ཟུར་ཕྱི་
མ་ཁས་བླངས་པའོ། །འོན་ཀྱང་ལག་ཉར་བླངས་པ་ལ་སོགས་པ་མི་རུང་བ་ལ་བྱིན་ལེན་ནི་
ཆགས་ཏེ། བཟའ་བར་བྱ་བ་རུང་བ་མ་ཡིན་པ་ཉིན་མཚན་འདས་པ་ནི་ཟོས་པ་དང་འདྲ་

ཞེས་གག་བོར་བྱེད་པ་བྱེད་པར་ཞུ་བར་སྙན་པའོ། །རྗེའི་སྤྱི་དོན་ལ
ཞེས་གསུངས་པས་ཤེས་ལ། གོས་མི་རུང་བ་ལ་ཡང་རྐྱེན་དབང་གིས་བྱིན་རླབས་ཆགས་པ་
ཡོད་དོ། །ལྷག་བོར་བྱེད་པ་པོ་དགེ་སློང་གང་གིས་ལྷག་བོར་བྱ་བ་ནི། གསོལ་བས་བྱ་བ་ཉིད་
ཡིན་ནོ་ཞེས་པ་སྟེ། ལྷག་བོར་བྱེད་པར་ཞུ་བའི་ཆོ་གས་དགེ་སློང་ལ་གསོལ་བ་བཏབ་པའི་
དགེ་སློང་དེས་ལྷག་བོར་བྱ་བ་ཉིད་ཡིན་ནོ་ཞེས་བསྟན་པའོ། །
ལྟུང་བ་རྣམ་པར་བཞག་པ་ནི། ཤེས་གཙོའོ་ཞེས་སོ། །འདིའི་སྤྱི་དོན་ལ་བཞི་ལས།
གླེང་གཞི་ནི་མཉན་ཡོད་དུ་དྲུག་སྡེས་ཟས་སྤངས་ནས་ཟོས་པ་ལས་ལྟུང་བྱེད་དུ་བཅས་སོ། །
དགག་བྱ་ནི་ཟས་ལ་འདོད་པ་ཆེ་བའི་ཚུལ་གྱིས་གཞན་དག་མ་དད་པ་སྐྱེ་བའོ། །ངོ་ཏི་ནི་
བཅས་ལྡན་དགེ་སློང་གིས་ཟས་སྤངས་པ་རྫོགས་པས་དུས་སུ་རུང་བའི་བཟའ་བའམ་
བཅའ་བ་ལྷག་བོར་མ་བྱས་པ་ཟོས་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་བཟའ་བའི་དངོས་པོ་
དང༌། གང་གི་ཚེ་བཟའ་བའི་དུས་དང་། གང་གིས་བཟའ་བའི་རྟེན་ནོ། །དང་པོ་ནི། སྔར་
སྤངས་པའི་སྐབས་སུ་ཇི་སྐད་བཤད་པའི་དངོས་པོ་ཆོས་གསུམ་ལྡན་གྱི་སྟེང་དུ། རང་ངམ་
རང་དང་ཆོ་ག་གཅིག་པས་ལྷག་བོར་བྱས་པ་དང་མ་འབྲེལ་བ་དང་། མིད་པ་གཉིས་པ་ལས་
སྒྲེགས་པའི་ཟས་མ་ཡིན་པ་སྟེ། ལྷག་བོར་མ་བྱས་པ་ཉིད་ལའོ་ཞེས་པ་དང་། མིད་པ་
གཉིས་པས་དུས་མ་ཡིན་པའི་སྒྲེགས་པ་ཞེས་པ་ནི། དེའི་ཕྱིར་གཞན་གྱི་དུས་མ་ཡིན་པ་དང་
སྤངས་པའི་ཚེ་ཞེས་གསུངས་པས་ཤེས་སོ། །གཉིས་པ་ནི། སྤངས་པའི་དུས་ཡིན་པ་དང་།
མུ་གེའི་དུས་མ་ཡིན་པ་སྟེ། སྤངས་པ་ཉིད་དང་ཞེས་པ་དང་། པདྨའོ་ཞེས་བྱ་བ་ཡན་ཆད་ནི་
མུ་གེའིའོ་ཞེས་གསུངས་པས་སོ། །གསུམ་པ་ནི། ཟས་སྤངས་པ་རྫོགས་སོ་སྟེ། སྤངས་པ་
ཉིད་དང་ཞེས་སོ། །གནང་བའི་རྐྱེན་ཅན་ནད་པ་མ་ཡིན་པ་སྟེ། གསོ་བའི་དོན་ཉིད་མ་
གཏོགས་སོ་ཞེས་གསུངས་སོ། །སྒྲེགས་པའི་ཟས་ལ་མིད་པ་གཉིས་པ་མ་ཡིན་པ་དང་
གསུམ་མོ། །

བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་དགར་སྤངས་པ་ཟ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་སྤངས་ནས་ཟ་
བར་ཞུགས་པའོ། །མཐར་ཐུག་ནི་མགུལ་དུ་མིད་པའོ། །ཡན་ལག་གི་དོན་ལ། བཟའ་བ་ཁོ་
ནར་ཟོས་པ་ལས་འདིའི་ལྟུང་བྱེད་དུ་འགྱུར་རམ་ཞེ་ན། བཟའ་བ་དང་བཅའ་བ་གཉིས་ཀྱི་
སྤྱི་བཟུང་བའི་ཕྱིར་ཟས་ཙམ་མོ་ཞེས་གསུངས་ཏེ། རང་གི་རྣམ་བཤད་དང་ཊིཀ་ལས་ཟས་
ཙམ་མོ་ཞེས་བྱ་བ་སྨོས་ཏེ་བཅའ་བར་བྱ་བ་ཙམ་ཡང་ཞེས་བྱ་བའི་ཐ་ཚིག་གོ་ཞེས་བཤད་དོ། །
ཟས་ཙམ་མོ་ཞེས་པ་འགྲེལ་ཆུང་ལས་ཁམ་གཅིག་ཡན་ཆད་ཙམ་ཞེས་ཀྱང་བཤད་དོ། །ལུང་
ལས་དགེ་སློང་དག་སྟན་གཅིག་པའི་ཟས་ཟོ་ཞིག་དང་ཞེས་དང་པོར་གསུངས་པའི་རྗེས་སུ་
ལྟུང་བྱེད་འདི་བཅས་པ་ཡིན་པས། སྟན་གཅིག་པའི་ཟས་ཀྱི་ལྟུང་བྱེད་དོ་ཞེས་གསུངས་ཏེ།
རང་གི་རྣམ་བཤད་དང་ཊིཀ་ལས་འདིར་སྟན་གཅིག་པའི་ཟས་དང་པོར་བཅས་པས་ཞེས་
བཤད་དོ། །
ད་ནི་སྤངས་པ་ལ་སྟོབས་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་
གཞི་ནི་མཉན་ཡོད་དུ་རྒན་ཞུགས་སློབ་མས་སྤངས་པ་ལ་ཟས་བསྟབས་པ་ལས་ལྟུང་བྱེད་དུ་
བཅས་སོ། །དགག་བྱ་ནི་གཞན་ཉེས་པ་ལ་འཇུག་པའི་རྒྱུར་འགྱུར་བའོ། །རང་གི་རྣམ་
བཤད་ལས་ཐམས་ཅད་དུ་རུང་བ་མ་ཡིན་པའི་ཕྱིར་སྟོབས་པ་ལ་ཉེས་པ་ཞེས་བྱ། འདིའི་
རྗེས་སུ་འབྲངས་ནས་རིག་པར་བྱའོ་ཞེས་གསུངས་ལ་དགེ་སློང་ལ་ཕྱི་དྲོ་ཁ་ཟས་སྟོབས་པ་
ལྟ་བུ་ལ་ཡང་ཉེས་བྱས་སོ། །ངོ་ཏི་ནི་བཅས་ལྡན་དགེ་སློང་གིས་ཟས་སྤངས་པའི་དགེ་སློང་
གཞན་ལ་དུས་སུ་རུང་བའི་བཟའ་བ་དང་བཅའ་བ་དག་གི་རིག་བྱེད་ཀྱིས་སྟོབས་ཏེ་དོན་གོ་
བ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་ལ་བསྟབས་པའི་
ཡུལ་དང་། གང་སྟོབས་པའི་དངོས་པོ་དང་། གང་གི་ཚེ་བསྟབས་པའི་དུས་སོ། །དང་པོ་ནི།

དགེ་སློང་ཆོས་དྲུག་ལྡན་གྱི་སྟེང་དུ། ཟས་སྤངས་པ་ཡིན་པ་སྟེ། སྤངས་པ་ལ་སྟོབས་པ་ཞེས་
གསུངས་པས་སོ། །གཉིས་པ། སྔར་སྤངས་ཟའི་སྐབས་ཀྱི་དངོས་པོ་ཆོས་ལྔ་ལྡན་ལས།
སྒེགས་པའི་ཟས་མ་ཡིན་ཞེས་པ་མ་གཏོགས་པ་བཞིའོ། །གསུམ་པ་ནི། སྔར་སྤངས་ཟའི་
སྐབས་དང་འདྲའོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་དགར་སྤངས་པ་ལ་སྟོབས་པའི་ཚིག་སྨྲ་ཞིང་གོ་བར་འདོད་པ་རྒྱུན་མ་ཆད་པའོ། །
སྦྱོར་བ་ནི་ངག་མཚན་ཉིད་ལྔ་ལྡན་གྱིས་སྟོབས་པར་ཞུགས་པའོ། །མཐར་ཐུག་ནི་དོན་གོ་
བའོ། །ཡན་ལག་གི་དོན་ནི་སྟོབས་ནའོ། །
ད་ནི་འདུས་ཤིང་ཟ་བའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་ནི་
རྒྱལ་པོའི་ཁབ་ཏུ་ལྷས་བྱིན་གྱིས་དགེ་འདུན་ལས་ལོགས་ཤིག་ཏུ་འདུས་ཤིང་ཟ་བ་ལས་ལྟུང་
བྱེད་དུ་བཅས་སོ། །དགག་བྱ་ནི་ཟས་ཐ་དད་ཀྱི་སྒོ་ནས་དགེ་འདུན་གཉིས་སུ་བྱེ་བར་འགྱུར་
བའོ། །ངོ་ཏི་ནི་བཅས་ལྡན་དགེ་སློང་གིས་རང་བཞིན་གྱི་མཚམས་གཅིག་གི་ནང་དུ་དགེ་
འདུན་རྣམས་ཟས་ཟ་བའི་གནས་ཚང་མང་ལྟ་བུ་ལས་ལོགས་གཅིག་ཏུ་དགེ་སློང་བཞིར་
ལོངས་འདུས་ཤིང་ཟ་བ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་བཞི་སྟེ། གང་དུ་ཟ་བའི་གནས་དང་།
གང་ཟ་བའི་གནས་དང་། གང་ཟ་བའི་དངོས་པོ་དང་། གང་གིས་ཟ་བའི་རྟེན་དང་། གང་དག་
དང་ལྷན་ཅིག་ཟ་བའི་གྲོགས་སོ། །དང་པོ་ལ་བཞི་སྟེ། སོ་སོར་ངེས་པའི་ཟས་ཀྱི་གནས་ཅན་
དག་ལས་གཞན་ཡིན་པ་དང་། ཚང་མང་ལྟ་བུ་དེ་ན་དགེ་སློང་བཞི་ཡན་ཆད་ཡོད་པའི་གནས་
ཡིན་པ་དང་། རང་བཞིན་གྱི་མཚམས་གཅིག་གི་ནང་ཡིན་པ་དང་། དགེ་སློང་བཞི་ཡན་ཆད་
ཡོད་པ་དེ་དང་གནས་ལྷན་ཅིག་མ་ཡིན་པའོ། །དེ་ཡང་སོ་སོར་ངེས་པའི་ཟས་ཀྱི་གནས་ཅན་
དག་ལས་གཞན་པའི་ཞེས་པའི་མདོ་འདིས་རིམ་པ་བཞིན་དུ་བསྟན་ཏོ། །

གཉིས་པ་གང་བཟའ་བའི་དངོས་པོ་ལ་བདུན་ལས། དུས་སུ་རུང་བ་ཡིན་པ་དང་།
རུང་བ་དང་། ཚད་དང་ལྡན་པ་སྟེ་གསུམ་ནི་སྐབས་གཞན་དུ་བཤད་པ་བཞིན་ནོ། །འདུས་པ་
ཆེན་པོའི་ཟས་མ་ཡིན་པ་དང་། ཕྱི་རོལ་པའི་དགེ་སྦྱོང་གི་ཟས་མ་ཡིན་པ་དང་། སྤྲུལ་པ་ལ་
སོགས་ཀྱི་ཟས་གཅིག་པ་མ་ཡིན་པ་སྟེ། དུས་སྟོན་ཆེན་པོ་ལས་གཞན་པ་ལའོ་ཞེས་པ་དང་།
རྟགས་འདི་མེད་པས་རབ་ཏུ་བྱུང་བའོ་ཞེས་པ་དང་། གང་ཡང་རུང་བ་ཅུང་ཟད་ཙམ་བྲིམས་
ན་ཡང་ཟན་གཅིག་ཅེས་གསུངས་པས་སོ། །ལྡམ་ལྡུམ་ལ་སོགས་པ་མོད་པ་མ་ཡིན་པ་སྟེ།
ལ་ཕུག་དང་ལྡམ་ལྡུག་མོད་པ་དག་ནི་མ་གཏོགས་སོ་ཞེས་གསུངས་པའི་སྦྱར་རོ། །གསུམ་
པ་གང་གིས་ཟ་བའི་རྟེན་ལ་བཞི་སྟེ། སྔར་ཡང་ཡང་ཟ་བའི་སྐབས་སུ་བཤད་པ་ཇི་ལྟ་བ་
བཞིན་ནོ། །བཞི་པ་གང་དག་དང་ལྷན་ཅིག་ཟ་བའི་གྲོགས་ལ་བརྒྱད་ལས། ཐུན་མོང་བ་
དགེ་སློང་ཆོས་དྲུག་ལྡན་ལ་བདག་ལས་ཐ་དད་པ་མ་བགྲངས་པ་ལྔའི་སྟེང་དུ་བདག་མ་
གཏོགས་པ་གསུམ་ཡན་ཆད་ཡོད་པ་སྟེ། གསུམ་པོ་ལ་སོགས་པ་དང་ཞེས་པས་སོ། །གནས་
ལྷན་ཅིག་ཏུ་ཟ་བ་ཡིན་པ་དང་། དུས་ཅིག་ཅར་ཟ་བ་ཡིན་པ་སྟེ། ལྷན་ཅིག་པའིའོ། །ཅིག་
ཅར་ཟ་བ་དང་ངོ་ཞེས་གསུངས་པས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་དགར་འདུས་ཤིང་ཟ་བར་འདོད་པ་རྒྱུན་མ་འཆད་པའོ། །སྦྱོར་བ་ནི་འདུས་ཤིང་
ཟ་བར་བྱེད་པའོ། །མཐར་ཐུག་ནི་མགུལ་དུ་མིད་པའོ། །ཡན་ལག་གི་དོན་ལ་སོ་སོར་ངེས་
པ་ནི་ལུང་རྣམ་འབྱེད་ལས་གནས་སོ་སོར་ངེས་པ་ཞེས་གསུངས་སོ། །ཊིཀ་ལས། ཟས་སོ་
སོར་ངེས་པ་ཞེས་བཤད་པ་དེའང་འགྲེལ་ཆུང་ལས་ཡོན་བདག་གིས་དགེ་འདུན་སོ་སོར་ཁྲ་
བར་སྦྱོར་བ་ཞེས་བཤད་དོ། །དེར་འོངས་པར་བྱ་བ་ཞེས་པའི་སྐབས་སུ། གཞིའི་འདུག་
གནས་དང་ཁང་ཁྱིམ་གྱི་འདུག་གནས་ཞེས་པ་དེ་གཉིས་ནི། དགེ་འདུན་སྤྱི་འདུ་བའི་གནས་
ཚང་མང་ལྟ་བུ་དང་། དེ་ལས་ལོགས་ཤིག་ཏུ་འདུས་ཤིང་ཟ་བའི་གནས་གང་ཟག་གི་བྲང་

ཁང་ལྟ་བུ་སྟེ་གོ་རིམ་བཞིན་ནོ། །གང་ཡང་རུང་བ་ཅུང་ཟད་ཅིག་བྲིམས་ན་ཡང་ཞེས་པ་ནི་
ལུང་རྣམ་འབྱེད་ལས་ཟས་འབྲིམས་པ་ཐ་ན་ལན་ཚྭ་ཚུམས་གང་ཙམ་འོངས་ན་ལྟུང་བ་མེད་
དོ༑ ༑ཞེས་གསུངས་སོ། །གཡོས་མལ་ནི་ཟས་ཀྱི་ཁང་པ་སྟེ་ཚང་མང་ལ་སོགས་པའོ། །སྤྱིར་
བུངས་ནི་དགེ་འདུན་སྤྱིའི་ཟས་ཀྱི་ཕུང་པོའོ། །
ད་ནི་དུས་མ་ཡིན་པར་ཟ་བའི་ལྟུང་བྱེད་འཆད་དེ། སྤྱི་དོན་ལ་བཞི་ལས་གླེང་གཞི་ནི་
མཉན་ཡོད་དུ་བཅུ་བདུན་སྡེས་ནུབ་མོ་ཟས་ཟོས་པ་ལས་ལྟུང་བྱེད་དུ་བཅས་སོ། །དགག་བྱ་
ནི་ལུས་རྒྱགས་པར་འགྱུར་བའོ། །ངོ་ཏི་ནི་བཅས་ལྡན་དགེ་སློང་གིས་རང་གི་གླིང་གི་ཉི་མ་
ཕྱེད་ཡོལ་ནས་སྐྱ་རེངས་མ་ཤར་བའི་དུས་སུ་རུང་བའི་ཟས་ཟོས་པ་ལས་གྱུར་པའི་ལྟུང་བ་
དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་བཟའ་བའི་དངོས་པོ་
དང་། གང་གི་ཚེ་བཟའ་བའི་དུས་དང་། གང་གིས་ཟ་བའི་རྟེན་ནོ། །དང་པོ་ལ་བཞི་སྟེ། དུས་
སུ་རུང་བ་ཡིན་པ་དང་། མིད་པ་གཉིས་པ་ལ་སྒྲེགས་པའི་ཟས་མ་ཡིན་པ་དང་རུང་བ་དང་ཚད་
དང་ལྡན་པའོ། །གཉིས་པ་གང་གི་ཚེ་ཟ་བའི་དུས་ནི། རང་གི་གླིང་གི་ཉི་མ་ཕྱེད་ཡོལ་ནས་
སྐྱ་རེངས་དང་པོ་འཆར་བའི་བར་ཡིན་པའོ། །གསུམ་པ་གང་གིས་ཟ་བའི་རྟེན་ལ་གསུམ་
ལས། གནང་བའི་རྐྱེན་ཅན་ནད་པ་མ་ཡིན་པ་སྟེ། གསོ་བའི་ཕྱིར་ནུབ་མོ་ཟ་བ་ནི་ཞེས་སོ། །
ཟས་ཀྱིས་ཤིན་ཏུ་ཕོངས་པའི་རྐྱེན་ལྡན་མ་ཡིན་པ་སྟེ། དུས་མ་ཡིན་པར་ཡང་ཟ་བར་བྱ་བ་
ཉིད་དོ། །ཤིན་ཏུ་བཀྲེས་པ་ཉིད་ནའོ་ཞེས་གསུངས་སོ། །སྒྲེགས་པའི་ཟས་ལ་མིད་པ་གཉིས་
པ་མ་ཡིན་པ་སྟེ། མིད་པ་གཉིས་པས་དུས་མ་ཡིན་པའི་ཞེས་པས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་དགར་དུས་མ་ཡིན་པར་ཟ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་དུས་མ་
ཡིན་པར་ཟ་བར་བྱེད་པའོ། །མཐར་ཐུག་ནི་མགུལ་དུ་མིད་པའོ། །ཡན་ལག་གི་དོན་ལ།

རང་གི་གླིང་ཉི་མ་ཕྱེད་ཡོལ་ནས་ཞེས་སོ། །འོ་ན་དགེ་སློང་རྫུ་འཕྲུལ་ཐོབ་པས་གླིང་གཞན་
དུ་གནས་ན་སྐྱེས་པའི་གླིང་དང་གནས་པའི་གང་གིས་རྣམ་པར་བཞག་ཅེ་ན། ཁ་ཅིག་ན་རེ།
སྐྱེས་པའི་གླིང་གིས་བཞག་སྟེ། ཞུ་བ་ལས། དགེ་སློང་གི་དུས་མ་ལགས་པར་བཅའ་བ་དང་
བཟའ་བ་འཚལ་ལམ་འཚལ་ཀྱང་ནོངས་པར་མི་འགྱུར་བ་མཆིས་སམ། ཨུ་པ་ལི་ཡོད་དེ།
གླིང་གསུམ་དང་། ལྷའི་གནས་སུ་ཡང་འཛམ་བུ་གླིང་གི་དུས་སུ་ཟོས་པའོ་ཞེས་གསུངས་པ་
དང་རིགས་པས་ཀྱང་གང་དུ་སྐྱེས་པའི་གླིང་གིས་མི་འཇོག་ན་དགེ་སློང་ལྷ་ཡུལ་ན་གནས་པ་
ན༑ ཕྱི་དྲོ་ཟས་ཀྱི་ཉེས་པར་འགྱུར་མི་འགྱུར་གནས་གང་གི་ཆ་ནས་འཇོག་མི་ཤེས་པའི་ཕྱིར་
ཞེས་ཟེར་རོ། །དེ་ནི་མི་རིགས་ཏེ། འོད་ལྡན་དུ་ལུང་དྲངས་ཏེ། གཏམ་གྱི་གཞི་ལས་དགེ་
སློང་གིས་ཤར་གྱི་ལུས་འཕགས་གླིང་དུ་ཟས་འཚལ་ན། དེས་དུས་གང་གིས་འཚལ་བར་
བགྱི། དེ་རྣམས་ཀྱི་དུས་གང་ཡིན་པས་སོ། །ཞེས་གནས་པའི་གླིང་གིས་བཞག་པར་
གསུངས་པ་དང་། རང་གི་རྣམ་བཤད་དང་། ཊཱིཀ་ལས། འཛམ་བུ་གླིང་ལ་སོགས་པ་གང་ན་
དགེ་སློང་གནས་པ་དེ་ལ་དགོངས་ནས་འདིར་རང་གི་ཞེས་བྱ་བ་སྨོས་ཏེ་ཞེས་གསུངས་པ་
དང་། འོད་ལྡན་དང་འགྲེལ་ཆུང་ལས་ཀྱང་དེ་དང་མཐུན་པར་གསུངས་སོ། །ཁྱེད་ཀྱིས་ལུང་
ཞུ་བ་ཁུངས་སུ་དྲངས་པ་དེ་ནི། འོད་ལྡན་ལས། འཛམ་བུ་གླིང་ན་གནས་པ་ལ་མཚོན་པ་
ཡིན་ན་ཞེས་བཤད་དོ། །དེས་ན་ལུང་ལས་གླིང་གསུམ་དང་ལྷའི་གནས་སུ་ཡང་ཞེས་
གསུངས་པ་དེ་གླིང་གསུམ་དང་ལྷའི་མཚན་མོའི་གནས་སྐབས་སུ་ཡང་འཛམ་བུའི་གླིང་གི་
སྔ་དྲོའི་དུས་སུ་ཟོས་པའོ་ཞེས་དགོངས་པའོ། །གལ་ཏེ་དགེ་སློང་ལྷའི་ཡུལ་ལྟ་བུར་གནས་
ཏེ་ཟན་ནི། སྐྱེས་པའི་གླིང་གིས་བཞག་སྟེ་དམིགས་བསལ་དུ་བྱས་སོ། །བཟའ་བར་བྱ་བ་
ཟོས་ནའོ་ཞེས་གསུངས་ཀྱང་ཞོའམ་འོ་མ་ལྟ་བུ་དུས་སུ་རུང་བའི་བཏུང་བ་འཐུངས་ན་ཡང་
ལྟུང་བྱེད་དོ། །
ད་ནི་གསོག་འཇོག་ཏུ་བཞག་པ་ཟ་བའི་ལྟུང་བྱེད་འཆད་དེ། གསོག་འཇོག་དངོས་

མདོར་བསྟན་པ་ནི། སྔ་དྲོ་བའི་ཞེས་པ་ནས་སོ། །འདིའི་སྤྱི་དོན་ལ་བཞི་ལས་གླེང་གཞི་ནི་
མཉན་ཡོད་དུ་དགེ་སློང་ནག་པོས་གསོག་འཇོག་བྱས་པ་ཟོས་པ་ལས་ལྟུང་བྱེད་དུ་བཅས་སོ། །
དགག་བྱ་ནི་ཟས་ལ་སྲེད་པ་ཆེ་བའི་སྒོ་ནས་གཞན་དག་མ་དད་པར་འགྱུར་བའོ། །ངོ་ཏི་ནི་
བཅས་ལྡན་དགེ་སློང་གིས་སྨན་བཞི་ལས། གང་ཡང་རུང་བ་རང་གི་གསོག་འཇོག་ཏུ་བཞག་
པའམ་རང་དང་ཆོ་ག་གཅིག་པས་གསོག་འཇོག་ཏུ་བཞག་པ་ཁམ་གང་ཡན་ཆད་ཟོས་པ་
ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་གོ། །དེ་ལ་གསུམ་ལས་དང་པོ་གང་
བཟའ་བའི་དངོས་པོ་ནི་དྲུག་ལས། སྨན་བཞི་ལས་གང་ཡང་རུང་བ་ཡིན་པ་སྟེ། སྔ་དྲོ་བའི་
ཟས་བྱིན་ལེན་བྱས་པ་ཞེས་པ་ལ་སོགས་པ་གསུངས་པས་སོ། །རང་ངམ་རང་དང་ཆོ་ག་
གཅིག་པས་གསོག་འཇོག་བྱས་པ་དང་འབྲེལ་བ་སྟེ། སྡོམ་པས་མཉམ་པ་ལྟ་བ་ཐ་མི་དད་པ་
དག་གི་གསོག་འཇོག་བྱས་པ་དག་ནི་གཅིག་པ་ཉིད་དོ་ཞེས་པ་དང་། ཐུན་ཚོད་ལས་འདས་
པ་ལྟ་བུ་གསོག་འཇོག་བྱས་པ་ཡིན་ནོ་ཞེས་གསུངས་པས་སོ། །སྨན་གྱི་ངོ་བོ་ཡོངས་སུ་
རྫོགས་པ་སྟེ། ལན་ཚྭ་ལ་སོགས་པ་ཚྭ་ཆུ་ནི་ཕྱེད་ཉིད་དོ་ཞེས་གསུངས་པས་སོ། །མིད་པ་
གཉིས་པ་ལ་སྒྲེགས་པའི་ཟས་མ་ཡིན་པ་སྟེ། གོང་དུ་བཤད་པ་བཞིན་ནོ། །གཞི་གཞན་གྱི་
སྒོ་ནས་རུང་བ་དང་། ཚད་དང་ལྡན་པ་སྟེ་དྲུག་གོ། །གཉིས་པ་གང་གི་ཚེ་བཟའ་བའི་དུས་ནི་
མུ་གེའི་དུས་མ་ཡིན་པ་སྟེ། ལག་ཉར་བླངས་པ་ལ་སོགས་པའི་མུ་གེའི་ཚེ་བཟའ་བར་གནང་
བའི་གནད་ཀྱིས་སྦྱར་རོ། །གཉིས་པ་གང་གིས་ཟ་བའི་རྟེན་ནི། གནང་བའི་རྐྱེན་ཅན་ནད་
པ་མ་ཡིན་པ་སྟེ། གསོག་འཇོག་བྱས་པ་དག་མི་རུང་བ་ཉིད་དུ་དོགས་པར་མི་བྱའོ་ཞེས་
གསུངས་སོ། །སྒྲེགས་པའི་ཟས་ལ་མིད་པ་གཉིས་པ་མ་ཡིན་པ་སྟེ་སྔར་བཤད་པ་བཞིན་ནོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་གསོག་འཇོག་ཏུ་སོང་བ་རང་དགར་ཟ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་

ཟ་བར་བྱེད་པའོ། །མཐར་ཐུག་ནི་མགུལ་དུ་མིད་པའོ། །ཡན་ལག་གི་དོན་ལ། དེ་ཐུན་ཚོད་
ལས་འདས་པ་ནི། འགྲེལ་ཆུང་ལས། ཉི་མ་ནུབ་སྟེ་དམར་ཐག་ཆད་པ་ལས་འདས་པ་ཞེས་
སོ༑ །དེའང་ལུང་ཞུ་བ་ལས། ཕྱི་དྲོའི་དུས་སུ་བྱིན་ལེན་བྱས་ན་ནི་ཕྱི་དྲོའི་དུས་སུ་སྤྱོད་པར་
བྱའོ། །དེ་སྟེ་དུས་དེ་ལས་ཡོལ་ན་ཅིར་འགྱུར། སྤང་བར་འགྱུར་རོ་ཞེས་གསུངས་པའོ། །ཆ་
ལ་བརྟེན་པ་མདོར་བསྟན་པ་ནི་ལག་ཉར་བླངས་ཞེས་པ་ལ་སོགས་པས་བསྟན་ཏོ། །ཊིཀ་
ལས། དེ་དག་ནི་གསོག་འཇོག་བྱེད་པའི་ཆ་ལ་བརྟེན་པ་ཡིན་པས་ཞེས་སོ། །ཆ་ལ་བརྟེན་
པ་དེ་རང་གང་ཞེ་ན། རྒྱུའི་ཆ་འདྲ་བ་ལ་བརྟེན་པ་སྟེ། གསོག་འཇོག་བྱས་པ་ཟ་བའི་ཉེས་པ་
ནི་རྒྱུར་རང་ངམ་རང་དང་འདྲ་བས་གསོག་འཇོག་བྱས་པ་ལས་བྱུང་བ་ལྟར་ལག་ཉར་
བླངས་བ་ལ་སོགས་པ་ཟ་བའི་ཉེས་པ་ཡང་། རྒྱུར་རང་ངམ་རང་འདྲ་བས་ལག་ཉར་བླངས་
པ་ལ་སོགས་པ་འདི་དག་བྱས་པ་ལས་བྱུང་བས་སོ། །ཆ་ལ་བརྟེན་པ་འདི་ལ་བརྒྱད་དེ། ལག་
ཉ་ལ་སོགས་པའི་ཉེས་བྱས་བཞི་དང་། དེ་དག་ཟ་བའི་ཉེས་བྱས་བཞིའོ། །དང་པོ་ལག་ཉར་
བླངས་པའི་ཉེས་བྱས་ཀྱི་ངོ་ཏི་ནི་བཅས་ལྡན་དགེ་སློང་གིས་རང་ངམ་རང་དང་འདྲ་བ་དབང་
བའི་ཟས་སམ་ཉེ་བའི་སྟ་གོན་དུ་གནས་པ་བྱིན་ལེན་མ་བྱས་པ་ལ་རེག་པའི་ཉེས་བྱས་
ཡོངས་སུ་རྫོགས་པའོ། །
དེའི་ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་ལ་རེག་པའི་ཡུལ་
དང༌། གང་གིས་རེག་པའི་རྟེན་ནོ། །དང་པོ་ལ་བརྒྱད་ལས། ཟས་སམ་ཉེ་བའི་སྟ་གོན་དུ་
གནས་པ་སྟེ། ཟས་དངོས་དང་ནས་དང་འབྲས་ལ་སོགས་པའོ། །དགེ་སློང་རང་ངམ་རང་
དང་འདྲ་བ་དབང་བ་སྟེ། དགེ་ཚུལ་དག་གི་ལ་རེག་པ་ནས་སྦེད་པའི་བར་ལ་ཞེས་པ་དང་།
སྐྱེས་པ་དང་བུད་མེད་དག་ནི་ཕན་ཚུན་ཁྱིམ་པ་དང་འདྲ་ཞེས་གསུངས་པས་སོ། སྨན་ཆུད་
འཛའ་བའི་རྐྱེན་དང་མི་ལྡན་པ་སྟེ། ཤས་གནོད་པ་དང་བྲུབ་པའི་ཕྱིར་ཞེས་པ་དང་། མ་
རུངས་པར་འགྱུར་བའི་རྒྱུ་བྱུང་ན། རང་གིས་བྲུབ་པར་བྱ་ཞེས་གསུངས་པས་སོ། །སྨན་གྱི་

ངོ་བོ་ཡོངས་སུ་རྫོགས་པ་སྟེ། ལན་ཚྭ་ལ་སོགས་པ་ཚྭ་ཆུ་ནི་ཕྱེད་ཉིད་དོ་ཞེས་གསུངས་པས་
སོ༑ །བྱིན་ལེན་སྟོབས་པར་འོས་པ་དང་མ་འབྲེལ་བ་སྟེ་མ་བྲལ་བའོ་ཞེས་གསུངས་པས་སོ། །
བྱིན་ལེན་གྱི་ཆོ་ག་དང་མི་ལྡན་པ་སྟེ། ཊཱིཀ་ལས། ལག་ཉར་བླངས་པ་ཞེས་བྱ་བ་ནི་བྱིན་ལེན་
མ་བྱས་པར་དགེ་སློང་རང་གིས་བླངས་པའི་ཟས་ཏེ་ཞེས་བཤད་པས་སོ། །རུང་བ་དང་ཚད་
དང་ལྡན་པ་སྟེ་སྤྱིར་བསྟན་པ་ལས་སོ། །གཞན་དུ་ན་ལག་ཉར་བླངས་པའི་ཉེས་བྱས་ཕྲ་མོར་
འགྱུར་རོ། །གཉིས་པ་གང་གིས་རེག་པའི་རྟེན་ནི། གནང་བའི་རྐྱེན་ཅན་ནད་པ་མ་ཡིན་
པའོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་དགར་སྦྱོར་བ་དེས་ཟ་བ་ལས་གཞན་པའི་དོན་དུ་རེག་པར་འདོད་པ་རྒྱུན་མ་
ཆད་པའོ། །སྦྱོར་བ་དེས་ཟ་བར་འདོད་པས་རེག་ན་ནི་བྱིན་ལེན་མ་བྱས་པར་ཟ་བའི་སྦྱོར་
བའི་ཉེས་བྱས་སུ་འགྱུར་གྱི། ལག་ཉའི་ཉེས་པར་མི་འགྱུར་ཏེ། ལྟུང་བ་གཞན་གྱི་ཀུན་སློང་
ལས་ལྟུང་བ་གཞན་མི་འབྱུང་བའི་ཕྱིར་རོ་ཞེས་གསུངས་སོ། །སྦྱོར་བ་ནི་ཟས་དེ་ལ་རེག་
པར་བྱེད་པ་སྟེ། མཐར་ཐུག་ནི་རེག་པ་རྫོགས་པའོ།། །།
འདིར་བྱིན་ལེན་གྱི་ཆོ་ག་དང་ལྡན་ན་ཟས་དེ་ལ་རེག་ཀྱང་ལག་ཉའི་ཉེས་པ་མེད་
པས། ལག་ཉ་བསྲུང་བའི་ཆེད་དུ་བྱིན་ལེན་བྱས་ན་ཡང་ངོ༌། །དེ་ལ་ཁ་ཅིག་ན་རེ་ལག་ཉ་
བསྲུང་བའི་ཆེད་ཀྱི་བྱིན་ལེན་མེད་དེ། ལུང་ལྔ་ཚན་པ་ལས་བཟའ་བར་མི་སེམས་པ་ལ་བྱིན་
ལེན་མེད་པར་གསུངས་པ་དང་། མདོ་རྩ་བ་ཉིད་ལས་ཆོ་ག་མ་འབྱོར་ཏམ་ཞེས་ཆུ་ཀླུང་
བརྒལ་བ་ན་ཐོག་པ་བཏགས་ཏེ་བསྙེན་པར་མ་རྫོགས་པས་བཟུང་བར་གསུངས་པས་ཤེས་
སོ་ཞེས་ཟེར་རོ། །
དེ་དགག་པ་ལ་གཉིས་ལས། དང་པོ་གནོད་བྱེད་བརྗོད་པ་ནི། བམ་པོ་ལྔ་བཅུ་པ་
ལས། གལ་ཏེ་དུས་མ་ཡིན་པར་རུང་བའི་རྫས་ལས་བཏུང་བ་དེ་སྦྱོར་ན་ནི་བསྙེན་པར་

རྫོགས་པས་ཀྱང་རྫས་དེ་ཉིད་བྱིན་ལེན་བྱས་ཏེ་སྦྱར་ཞིང་བཙགས་ལ། གང་གི་ཚེ་འཐུང་
བའི་ཚེ་ན་ཆུ་གྲང་མོས་གདབ་པ་དང་། བྱིན་ལེན་སྟོབས་སུ་བཅུག་ནས་བཏུང་ཞེས་བཤད་
པས་བྱིན་ལེན་སྔ་མ་དེ་ལག་ཉ་བསྲུང་བའི་བྱིན་ལེན་ནོ། །གཞན་ཡང་མདོ་རྩ་བ་འདི་ཉིད་
ལས་གལ་ཏེ་དུས་སུ་རུང་བ་ཡིན་ན་བསྙེན་པར་མ་རྫོགས་པས་སྦྱར་ཞིང་ཚགས་ཀྱིས་ཀྱང་
བཙག་པར་བྱའོ་ཞེས་གསུངས་པས། རྒྱུ་དུས་མ་ཡིན་པར་རུང་བའི་རྫས་ལས་བཏུང་བ་དེ་
སྦྱོར་བ་ནི་བསྙེན་པར་རྫོགས་པས་ཀྱང་སྦྱར་ཞིང་བཙག་ཏུ་རུང་ཞེས་མདོ་རྩ་བས་ཤུགས་
ཀྱིས་བསྟན་ལ། རང་གི་རྣམ་བཤད་དང་ཊིཀ་ལས་དངོས་སུ་གསུངས་ཏེ། དུས་མ་ཡིན་པར་
རུང་བ་ཉིད་ཡིན་ན་ནི་བསྙེན་པར་རྫོགས་པས་སྦྱར་ཞིང་བཙགས་པ་ལས་ཉེས་པ་མེད་དོ་
ཞེས་བཤད་དོ། །དེའང་རྫས་དེ་ལ་མ་རེག་པར་ནི་སྦྱར་ཞིང་ཚགས་ཀྱིས་བཙགས་པར་མི་
ནུས་ལ། ཆུད་འཛའ་བ་ལ་སོགས་པའི་རྐྱེན་མེད་པར་རེག་ན་ནི་ལག་ཉའི་ཉེས་པར་འགྱུར་
བས་ལག་ཉ་བསྲུང་བའི་བྱིན་ལེན་བྱས་ནས་སྦྱར་ཞིང་བཙགས་པར་གྲུབ་བོ། །གལ་ཏེ་
ལག་ཉ་བསྲུང་བའི་ཆེད་ཀྱི་བྱིན་ལེན་མེད་ཀྱང་། བཟའ་བའི་ཆེད་ཀྱི་བྱིན་ལེན་བྱས་ནས་
སྦྱར་ཞིང་བཙགས་པའོ་སྙམ་ན། དེའི་ཚེ་ན་བཟའ་བའི་ཆེད་ཀྱི་བྱིན་ལེན་ནི་མི་རུང་སྟེ། དེ་
ལྟ་བུ་ཉིད་ཀྱི་མདུན་རོལ་ཏུ་བསྙེན་པར་རྫོགས་པ་མཚན་མཐུན་པས་རེག་ཏུ་མི་རུང་ངོ་ཞེས་
བཀག་པའི་ཕྱིར་རོ། ། །
གཉིས་པ་སྒྲུབ་བྱེད་གཞིག་པ་ནི་ལུང་ལས་བཟའ་བར་མི་སེམས་པ་ལ་བྱིན་ལེན་
མེད་ཅེས་གསུངས་པ་ནི་བཟའ་བའི་ཆེད་ཀྱི་བྱིན་ལེན་མེད་པ་ལ་དགོངས་པ་སྟེ། དེ་ལྟར་མ་
ཡིན་ན་སྣར་བླུགས་པ་ལ་བྱིན་ལེན་མི་འཐོབ་པར་ཐལ། བཟའ་བར་མི་སེམས་པའི་ཕྱིར་རོ། །
ཁྱབ་པ་ཁས་བླངས་སོ། །འདོད་ན་ཕྲན་ཚེགས་ལས་བྱིན་ལེན་བྱས་ནས་སྣར་བླུགས་པར་
བྱའོ་ཞེས་གསུངས་སོ། །ཐག་པ་ནས་བཟུང་བར་གསུངས་པ་དེ་ཡང་འབྲས་ཀྱི་ཁུར་ཚའི་ཐག་
པ་ནས་དགེ་ཚུལ་ཆུང་ངུས་བཟུང་སྟེ་འབྲས་ཀྱི་ཁུར་དགེ་སློང་གིས་ཁུར་ཏེ་ཆུ་ཀླུང་བརྒལ་བ་

ལྟ་བུ་ལ་གྱེན་དུ་འདེགས་མི་ནུས་པས་བྱིན་ལེན་བྱེད་པར་མི་ནུས་ལ། ཐག་པ་ནས་འཛིན་
ནུས་པའི་ཕྱིར་དང་། བྱིན་ལེན་སྟོབས་པར་མི་སྤྲོ་ཡང་ཐག་པ་ནས་འཛིན་པར་སྤྲོ་བ་ཡང་སྲིད་
པས་སྐྱོན་མེད་དོ། །གཉིས་པ་མཚམས་སུ་བཙོས་པའི་ཉེས་བྱས་འཆད་དེ། འདིའི་ངོ་ཏི་ནི་
བཅས་ལྡན་དགེ་སློང་གིས་གནས་ཀྱི་ཁྱད་པར་རང་ངམ་རང་དང་འདྲ་བ་དབང་ཞིང་རུང་ཁང་
མ་ཡིན་པའི་རང་བཞིན་གྱི་མཚམས་སམ་དེའི་ཉེ་འཁོར་དུ། དངོས་པོའི་ཁྱད་པར་རང་ངམ་
རང་དང་འདྲ་བ་དབང་བའི་རྗེན་པ། ཆེད་དུ་བྱ་བའི་ཁྱད་པར་རང་ངམ་རང་དང་འདྲ་བ་
ལོངས་སྤྱོད་པའི་ཆེད་དུ་མེ་དང་འབྲེལ་པས་རེག་པ་ལས་གྱུར་པའི་ཉེས་བྱས་ཡོངས་སུ་
རྫོགས་པའོ། །
དེའི་ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་དུ་བཙོ་བའི་
གནས་དང་། གང་བཙོ་བའི་དངོས་པོ་དང་། གང་གིས་འཚོད་པའི་རྟེན་ནོ། །དང་པོ་ལ་
གསུམ་ལས། རང་བཞིན་གྱི་མཚམས་སམ་དེའི་ཉེ་འཁོར་ཡིན་པ་སྟེ། འོག་ཏུ་རྒྱས་པར་
འཆད་དོ། །དགེ་སློང་རང་ངམ་རང་དང་འདྲ་བ་དབང་བ་སྟེ། གཞན་དབང་བར་ནི་མཚམས་
བཙོས་སུ་མི་འགྱུར་ཏེ། གཞན་གནས་པ་ཉིད་ནི་གཞན་གྱི་གནས་ཉིད་མ་ཡིན་ནོ་ཞེས་
གསུངས་པས་སོ། །རུང་ཁང་བྱིན་གྱིས་བརླབས་པ་མ་ཡིན་པ་སྟེ། རུང་བ་ཉིད་དུ་བྱིན་གྱིས་
བརླབས་པར་བཙོས་པ་དང་ཞེས་གསུངས་པས་སོ། །གཉིས་པ་གང་བཙོ་བའི་དངོས་པོ་ལ་
བདུན་ཏེ། སྨན་བཞི་ལས་གང་ཡང་རུང་བ་ཡིན་པ་དང་། དགེ་སློང་རང་ངམ་རང་དང་འདྲ་
བ་དབང་བ་དང་། སྨན་ཆུད་འཛའ་བའི་རྐྱེན་དང་མི་ལྡན་པ་དང་། སྨན་གྱི་ངོ་བོ་ཡོངས་སུ་
རྫོགས་པ་དང་། རུང་བ་དང་ཚད་དང་ལྡན་པ་སྟེ་དྲུག་ནི་སྔར་བཤད་པ་བཞིན་ནོ། །རྗེན་པ་
ཡིན་པ་སྟེ། འདིར་རྗེན་པ་བཙོས་པ་གང་ཡིན་པ་ནི་དེའོ་ཞེས་གསུངས་པས་སོ། །གསུམ་པ་
གང་གིས་འཚོད་པའི་རྟེན་ནི། གནང་བའི་རྐྱེན་ཅན་ནད་པ་མ་ཡིན་པའོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་

སློང་ནི་རང་དགར་རང་ངམ་རང་འདྲ་བས་ལོངས་སྤྱོད་པའི་ཆེད་དུ་འཚོད་པར་འདོད་པ་རྒྱུན་
མ་ཆད་པའོ། །སྦྱོར་བ་ནི་མཚམས་སུ་འཚོད་པར་ཞུགས་པའོ། །མཐར་ཐུག་ནི་མེས་རེག་
པའོ། །གསུམ་པ་ཞག་ལོན་པའི་ཉེས་བྱས་འཆད་དེ། འདིའི་ངོ་ཏི་ནི་བཅས་ལྡན་དགེ་སློང་
གིས་རང་ངམ་རང་དང་འདྲ་བ་དབང་བའི་གནས་ཡིན་ཞིང་རུང་ཁང་མ་ཡིན་པའི་རང་བཞིན་
གྱི་མཚམས་སམ་དེའི་ཉེ་འཁོར་དུ་སྨན་བཞི་ལས་གང་ཡང་རུང་བ་བཞག་སྟེ། མཚན་མོ་
འདས་པའི་ཉེས་བྱས་ཡོངས་སུ་རྫོགས་པའོ། །
དེའི་ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་དུ་བཞག་པའི་
གནས་ནི་སྔ་མ་བཞིན་ནོ། །གང་བཞག་པའི་དངོས་པོ་ནི། ཆོས་དྲུག་ལྡན་ཏེ། སྔར་
མཚམས་བཙོས་ཀྱི་དངོས་པོ་ཆོས་བདུན་ལྡན་ལས་འདིར་རྗེན་པ་མ་གཏོགས་པ་དྲུག་སྔར་
བཞིན་ནོ། །གང་གི་འཇོག་པའི་རྟེན་ནི་གནང་བའི་རྐྱེན་ཅན་ནད་པ་མ་ཡིན་པའོ། །བསམ་
པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་སློང་ནི་རང་
དགར་མཚམས་དེར་འཇོག་པར་འདོད་པ་རྒྱུན་མ་ཆད་པའོ། །སྦྱོར་བ་ནི་འཇོག་པར་བྱེད་
པའོ། །མཐར་ཐུག་ནི་མཚན་མོ་མཐའི་སྐད་ཅིག་གོ། །
བཞི་པ་དགེ་སློང་གིས་རྗེན་པ་བཙོས་པའི་ཉེས་བྱས་འཆད་དེ། འདིའི་ངོ་ཏི་ནི་བཅས་
ལྡན་དགེ་སློང་གིས་རྗེན་པ་མཚན་ཉིད་དང་ལྡན་པ་དགེ་སློང་རང་ངམ་རང་དང་འདྲ་བས་
བཟའ་དོན་དུ་མེས་རེག་པ་ལས་གྱུར་པའི་ཉེས་བྱས་ཡོངས་སུ་རྫོགས་པའོ། །
དེའི་ཡན་ལག་ལ་བཞི་ལས། གཞིའི་ཡན་ལག་གོ། །དེ་ལ་གཉིས་ལས། གང་བཙོ་
བོའི་དངོས་པོ་ཆོས་བདུན་ལྡན་སྔར་མཚམས་བཙོས་དང་འདྲའོ། །གང་གིས་འཚོད་པའི་
རྟེན་ནི། གནང་བའི་རྐྱེན་ཅན་ནད་པ་མ་ཡིན་པའོ། །བསམ་པའི་ཡན་ལག་ལ་གཉིས་ལས།
འདུ་ཤེས་ནི་གཞི་ལ་མ་འཁྲུལ་བའོ། །ཀུན་སློང་ནི་རང་དགར་རང་ངམ་རང་དང་འདྲ་བས་
ལོངས་སྤྱོད་པའི་ཆེད་དུ་འཚོད་པར་འདོད་པ་རྒྱུན་མ་ཆད་པའོ། །སྦྱོར་བ་ནི་རྗེན་པ་འཚོད་

པར་བྱེད་པའོ། །མཐར་ཐུག་ནི་མེས་རེག་པའོ། །
ལྔ་པ་ལག་ཉར་བླངས་པ་ལ་སོགས་པ་བཞི་པོ་དེ་རྣམས་ཟ་བའི་ཉེས་བྱས་བའི་འཆད་
དེ༑ འདི་རྣམས་ཀྱི་ངོ་ཏི་ནི་བཅས་ལྡན་དགེ་སློང་གིས་སྨན་བཞི་ལས་གང་ཡང་རུང་བ་ལག་
ཉ་ལ་སོགས་པའི་སྐྱོན་ཆགས་པ་མགུལ་དུ་མིད་པ་ལས་གྱུར་པའི་ཉེས་བྱས་ཡོངས་སུ་རྫོགས་
པའོ། །
དེའི་ཡན་ལག་ལ་བཞི་ལས། གཞིའི་ཡན་ལག་ལ་གསུམ་ལས། གང་བཟའ་བའི་
དངོས་པོ་ལ་ལྔ་སྟེ། སྨན་བཞི་ལས་གང་ཡང་རུང་བ་ཡིན་པ་དང་། སྨན་གྱི་ངོ་བོ་ཡོངས་སུ་
རྫོགས་པ་ཡིན་པ་དང་། གཞི་གཞན་གྱི་སྒོ་ནས་རུང་བ་དང་། ཚད་དང་ལྡན་པ་སྟེ་བཞི་ནི་
སྔར་བཤད་པ་བཞིན་འདིར་ལག་ཉ་ལ་སོགས་པ་རང་རང་གི་སྐྱོན་ཆགས་པ་མ་ཡིན་པ་སྟེ།
སྐབས་ཀྱིས་གྲུབ་བོ། །གང་གི་ཚེ་བཟའ་བའི་དུས་ནི་མུ་གེའི་དུས་མ་ཡིན་པའོ། །གང་གིས་
ཟ་བའི་རྟེན་ནི་ཟས་ཀྱིས་ཤིན་ཏུ་ཕོངས་པའི་རྐྱེན་ལྡན་མ་ཡིན་པ་དང་། གནང་བའི་རྐྱེན་ཅན་
ནད་པ་མ་ཡིན་པ་སྟེ། སྔ་མའི་གཞུང་ནི། ཤིན་ཏུ་བཀྲེས་པ་ཉིད་ནའོ་ཞེས་དགེ་སློང་ལུང་
སྟོང་དུ་ཞག་གྲངས་མང་པོར་ཟས་མེད་པར་འཁྱམས་པ་ལྟ་བུ་ཤིན་ཏུ་བཀྲེས་པ་ཉིད་ན་ལག་
ཉར་བླངས་པ་བཟར་གནང་བར་གསུངས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་ཟ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་ཟ་བར་བྱེད་པ་སྟེ། མཐར་
ཐུག་ནི་མགུལ་དུ་མིད་པའོ། །ཡན་ལག་གི་དོན་ནི། ལག་ཉར་བླངས་པ་ཞེས་སོ། །
མཚམས་ཀྱི་ནང་དུ་བཙོས་པ་དང་ཞག་ལོན་པ་ཡང་མིད་པར་མི་བྱའོ་ཞེས་སྦྱར་རོ། །སྐབས་
འདིར་ཊིཀ་ལས་འདི་ལྟར་བཤད་དེ། རུང་བ་མ་ཡིན་པའི་ས་གཞིར་སྦྱིན་བདག་གིས་
བཙོས་པའམ་དེར་ཞག་ལོན་པ་འབུལ་བར་བྱེད་པ་དེ་ལ་ནི་ཉེས་པ་མེད་དོ། །སྦྱིན་བདག་
གིས་མར་དང་འབྲས་ལ་སོགས་པ་བསམ་པ་ཐག་པས་ཡུལ་ལ་རང་འོངས་ནས་བྲིམ་མོ་

ཞེས་ཟེར་བ་དགེ་འདུན་ལ་འབྲིམ་པར་བྱེད་པ་དེ་ལ་ནི་མཚམས་བཙོས་ཞག་ལོན་ཟ་བའི་
ཉེས་པར་འགྱུར་ཏེ། དང་པོ་ཁོ་ནར་དགེ་འདུན་གྱིས་བདག་གིར་བྱས་པའི་ཕྱིར་རོ། །དགེ་
སློང་གིས་གྲོང་དུ་མཛོད་དང་བང་བ་ལ་སོགས་པ་བྱས་ཏེ་གྲོང་དེར་དགེ་སློང་གིས་ཉིན་
མཚན་དུ་གནས་ན་དེ་ནི་དགེ་སློང་གི་གནས་ཉིད་ཡིན་པས་དེར་བཙོས་པ་དང་ཞག་ལོན་དུ་
བཞག་པ་ལ་ཉེས་བྱས་སྐྱེད་ལ། གྲོང་དེར་དགེ་སློང་མི་གནས་ན་ནི་དེར་བཙོས་པ་དང་ཞག་
ལོན་པ་ལ་ཉེས་པ་མེད་དོ། །གཙུག་ལག་ཁང་ངམ་གནས་ཁང་འགའ་ཞིག་ཏུ་བདག་པོ་
ཁྱིམ་པས་གནས་འདིར་དགེ་སློང་སུ་ཡང་གནས་པར་མི་བྱའོ་ཞེས་ངེས་པར་བྱས་པ་དེ་ནི་
དགེ་སློང་གི་གནས་ཉིད་མ་ཡིན་ནོ། །གཙུག་ལག་ཁང་སྟོང་པར་ནི་དགེ་སློང་གནས་ན་ནི་
དགེ་སློང་གི་གནས་ཡིན་ལ། མི་གནས་ན་དེ་ལྟར་མ་ཡིན་ནོ། །མཚམས་ཀྱི་ནང་དུ་བཙོས་
པ་དང་དགེ་སློང་གིས་བཙོས་པའི་སྐབས་གཉིས་པོ་འདིར་རྗེན་པ་བཙོས་པ་གང་ཡིན་པ་ནི་
མཚམས་བཙོས་དང་དགེ་སློང་གིས་བཙོས་པ་དེ་ཡིན་པའོ། ། །
འདིར་ཁ་ཅིག་ན་རེའམ་བསྐོལ་བ་རྗེན་པ་དང་བྲལ་ཡང་དེ་ལས་ཕྱུང་བའི་མར་དེ་
རྗེན་པར་གྱུར་པ་ཡིན་ཏེ། སྨན་གྱི་དངོས་པོ་གནས་གྱུར་པས་སྔར་གྱི་བཙོས་པ་ཞིག་པའི་
ཕྱིར་ཏེ། དཔེར་ན་འོ་མ་བྱིན་ལེན་བྱས་པ་ལས་མར་ཕྱུང་ན་སྨན་གྱི་དངོས་པོ་གྱུར་པས་སྔར་
གྱི་བྱིན་ལེན་ཞིག་པ་དང་མཚུངས་སོ། །དེས་ན་འོ་མ་བསྐོལ་བ་ལས་བྱུང་བའི་མར་དགེ་
སློང་གིས་བསྐོལ་ན་རྗེན་འཚོད་ཀྱི་ཉེས་པ་སྐྱེད་དོ་ཞེས་ཟེར་རོ། །དེ་ནི་མི་རིགས་ཏེ་ཆོ་ག་
རྣམ་གཞག་དང་དངོས་པོའི་ཆོས་གཉིས་ཐ་དད་དེ། འོ་མ་ལས་མར་དུ་གྱུར་ན་བྱིན་ལེན་ལ་
སོགས་པ་ཆོ་ག་རྣམ་གཞག་ཞིག་མོད་ཀྱང་བཙོས་པ་ཞིག་པ་མི་འཐད་དེ། སྔར་བཙོས་པས་
རྗེན་པ་དང་བྲལ་བ་དེ་ཕྱིས་རྗེན་པར་གྱུར་པ་མི་འཐད་པའི་རྒྱུ་མཚན་ཅི་ཞེ་ན། རྗེན་པ་ཡིན་
མིན་ནི་ཆོ་ག་རྣམ་གཞག་མ་ཡིན་གྱི་དངོས་པོའི་ཆོས་ཡིན་པའི་ཕྱིར་རོ། །མི་སྙི་བ་རྣམས་ཀྱི་
ནི་སུམ་ཆ་བངས་པ་ཞེས་པ་ཆུ་གྲང་གིས་སུམ་ཆ་བངས་པས་མ་ཡིན་གྱི། མེ་དང་འབྲེལ་
 

བས་བཙོས་པས་སུམ་ཆ་བངས་པའོ། །སུམ་ཆ་ཞེས་པ་འདི་ཕྱོགས་སུ་གཅིག་ཏུ་བསྡུས་པའི་
སུམ་ཆ་ཡིན་ཞེས་ཁ་ཅིག་ཟེར་ཡང་མི་རིགས་ཏེ། འཇིག་རྟེན་པའི་གྲགས་པ་དང་འཕགས་
པའི་གྲགས་པ་གཉིས་དང་མི་མཐུན་པའི་ཕྱིར་རོ། །དེས་ན་འདི་ནི་ཕྱོགས་ཕྱོགས་ནས་སུམ་
ཆ་བངས་པ་སྟེ། ཕལ་ཆེར་བངས་པ་ཡིན་པའི་ཕྱིར། འཕགས་པའི་གྲགས་པ་དང་མཐུན་
ཞིང་། འགྲེལ་ཆུང་ལས་ཀྱང་སུམ་གཉིས་ཚོས་ཤིང་འཇམ་པོ་མུལ་མུལ་པོར་གྱུར་པ་ཞེས་
བཤད་དོ། །ཤིང་ཐོག་ལ་སོགས་པ་རུང་ཁང་བཅད་པའི་ས་ནི་འདུག་པའི་རུང་བའི་སར་
འགྲུབ་པ་ཉིད་རྩ་བ་དང་སྡོང་པོ་རུང་ཁང་མ་བཅད་པའི་ས་ན་འདུག་པ་ལས་སྐྱེ་བ་ལ་རག་
ལས་པ་ནི་འབྲས་བུ་དེ་ཞག་མ་ལོན་པ་ཉིད་མ་ཡིན་ནོ་ཞེས་པས། འབྲས་བུ་དེ་ཞག་ལོན་པ་
ཉིད་ཡིན་ཏེ། མི་རུང་བའི་ས་ན་ཞག་མང་དུ་གནས་པའི་རྩ་བ་ལ་རག་ལས་པའི་ཕྱིར་རོ། །
དེ་བཞིན་དུ་མཚམས་ནང་དུ་ཞག་ལོན་པའི་བ་ལས་བྱུང་བའི་འོ་མ་ཡང་ཞག་ལོན་པ་ཉིད་
ཡིན་ནོ། །ཞག་ལོན་པའི་འོ་མ་ལས་གྱུར་པའི་ཞོ་ཡང་ཞག་ལོན་པ་ཉིད་ཡིན་ཏེ། དུས་སུ་
རུང་བའི་གནས་སྐབས་ལས་གཞན་དུ་མ་གྱུར་པའི་ཕྱིར་རོ། །ཞག་ལོན་པའི་འོ་མ་དང་ཞོ་
ལས་གྱུར་པའི་མར་དང་ཆུར་ཁུ་ནི་ཞག་ལོན་ཞིག་པ་སྟེ། སྨན་གྱི་རིགས་གཞན་དུ་གྱུར་པའི་
ཕྱིར་རོ། །མཚམས་ནང་དུ་ཞག་ལོན་པའི་ས་བོན་མཚམས་ཀྱི་ཕྱི་རོལ་ཏུ་བཏབ་པ་ལས་མྱུ་
གུ་སྐྱེས་པ་དེ་ནི་ཞག་ལོན་ཞིག་པ་སྟེ་སྐྱེ་བ་གཞན་ཡིན་པའི་ཕྱིར་རོ་ཞེས་དེ་རྣམས་ཊིཀ་ལས་
བཤད་དོ། །སྣོད་ཕྱོགས་ན་འདུག་ན་ཞེས་པ་འདིར་ལྕགས་སྐྱེད་ཀྱི་སྟེང་དུ་སྣོད་བཞག་པ་ལ་
སོགས་པའི་བརྒྱུད་པའི་ཚུལ་གྱིས་བཙོས་པར་འགྱུར་བ་ཡང་གོ་བར་བྱའོ། །ལག་ཉར་
བླངས་པ་ལ་སོགས་པ་དུས་ཀྱི་ཕྱིར་དགག་པ་མཛད་པར་ཞེས་པའི་དངོས་དང་ཤུགས་ཀྱིས་
བཅས་པ་བཞི་བསྟན་ཏེ། ལག་ཉ་ལ་སོགས་པ་དེ་དག་ནི་མུ་གེ་མ་བྱུང་བའི་དུས་ཀྱི་ཕྱིར་
དགག་པ་མཛད་ཅེས་དངོས་སུ་བསྟན་པས། དེ་དག་མུ་གེའི་དུས་སུ་གནང་ཞེས་ཤུགས་
ཀྱིས་བསྟན་ཏོ། །གསོག་འཇོག་ཏུ་འཇོག་པ་ནི་མུ་གེའི་ཡང་དུས་ཀྱི་ཕྱིར་དགག་པ་མཛད་དེ།
 

ཟས་གསོག་འཇོག་ཏུ་བཞག་ཏུ་ཡོད་ན་ཟས་ཀྱིས་འཕོངས་པ་ཉིད་ཀྱང་མ་ཡིན་ལ། གསོག་
འཇོག་ཏུ་བཞག་པས་མང་དུ་འཕེལ་བ་ལ་སོགས་པའི་དགོས་པ་མེད་པའི་ཕྱིར་རོ། །འཚོ་
བའི་བར་དུ་བཅད་པ་བྱིན་གྱིས་བརླབས་པ་དག་ནི་མུ་གེ་མ་བྱུང་བ་ལ་སོགས་པའི་དུས་ཀྱི་
ཕྱིར་གསོག་འཇོག་ཏུ་འཇོག་པ་དགག་པ་མཛད་པར་མ་བསྡུས་པ་ཉིད་ཡིན་ཏེ། བྱིན་གྱིས་
བརླབས་པས་གསོག་འཇོག་གི་ཉེས་པ་ཁེགས་པའི་ཕྱིར་རོ། །ཐུན་ཚོད་དུ་རུང་བ་དང་ཞག་
བདུན་པར་བྱིན་གྱིས་བརླབས་པ་ཡང་དེ་བཞིན་དུ་ཤེས་པར་བྱའོ་ཞེས་འཆད་དོ། །ལྟུང་
བཟེད་ལ་སོགས་པ་ལ་ཟས་གསོག་འཇོག་བྱས་པའི་སྐྱོ་མ་ལྟ་བུ་ཅུང་ཟད་ཙམ་གྱིས། འབགས་
པ་སྟེ་འབྱར་བར་གྱུར་པ་ནི་ཟས་ཚད་ལོངས་ཀྱི་ཕྱེད་ཉིད་ཡིན་པས། དེ་ཟ་ན་ལྟུང་བྱེད་ཀྱི་
ཕྱེད་ཉེས་བྱས་བསྐྱེད་པ་ཉིད་དོ། །འདི་ནི་ལུང་རྣམ་འབྱེད་ལས་དགེ་སློང་གིས་ལྷུང་བཟེད་
ཆུང་ངུ་དང་ཁ་གཟར་དང་ལྡེ་མིག་ཀྱོག་པོ་གསོག་འཇོག་བྱས་པས་འབགས་པ་ཟ་ན་ཐམས་
ཅད་དུ་ཉེས་བྱས་སུ་འགྱུར་རོ་ཞེས་གསུངས་ཏེ། ལྟུང་བྱེད་དུ་མི་འགྱུར་བ་ནི་ཟས་ཁམ་དུ་མ་
ལོངས་པས་ཚད་དང་ལྡན་པའི་ཡན་ལག་མ་ཚང་བའི་ཕྱིར་རོ། །
ལན་ཚྭ་ལ་སོགས་པའི་ཚྭ་ཆུ་ལ་ལྷན་ཅིག་སྐྱེས་པ་དང་ཉེ་བར་བསྒྲུབས་པ་ལ་གཉིས་
ལས། དང་པོ་ནི། ལན་ཚྭ་ལ་སོགས་པ་ཚྭ་ཆུ་དང་འགྱུར་བྱེད་ཀྱི་ཆུ་ཞེས་པའི་ཊི་ཀ་ལས་ལྷན་
ཅིག་སྐྱེས་པ་ཡིན་གྱི་ཉེ་བར་བསྒྲུབས་པ་ནི་མ་ཡིན་ནོ་ཞེས་སོ། །འགྲེལ་ཆུང་ལས། ལན་
ཚྭའི་ཆུ་དེ་ཉིད་ཀྱི་ནང་དུ་ལན་ཚྭ་གུད་ནས་གདབ་མི་དགོས་ན་ལན་ཚྭ་ཅན་གྱི་ཆུར་བརྩིའོ། །
ཚད་འདིར་མ་བྱིན་པ་ནི་བྱིན་ལེན་མ་བྱས་པར་འཐུངས་ཀྱང་ཉེས་པ་མེད་དོ་ཞེས་བཤད་པ་
ནི་མི་འཐད་དེ། ལན་ཚྭ་གུད་ནས་གདབ་དགོས་ཀྱང་ལན་ཚྭའི་རོ་བྲོ་བ་མངོན་པ་བྱིན་ལེན་
མ་བྱས་པར་འཐུངས་ན་ཉེས་བྱས་སོ། །གཉིས་པ་ཉེ་བར་སྒྲུབ་པ་ནི། ཆུའི་འབྱུང་ཁུངས་
ཁྲོན་པའམ་ཆུ་མིག་དག་ཏུ་ལན་ཚྭ་ལ་སོགས་པའི་ཟས་བཏབ་པ་མི་མངོན་པ་ནི་ཞེས་པ་
ནས་སོ། །ནོར་བ་དང་བརྗེད་པ་ཞེས་པ་ལ་ནོར་བ་ནི་བྱེ་བྲག་ལ་འཁྲུལ་པ་སྟེ། འབྲུ་མར་གྱི་
 

བུམ་པ་ལ་ཚོན་རྩིའི་བུམ་པར་ནོར་བ་ལྟ་བུ་དང་། བརྗོད་པ་ནི་སྤྱི་ལ་འཁྲུལ་པ་སྟེ་འབྲུ་མར་
གྱི་བུམ་པ་ལ་བུམ་པ་སྟོང་པར་འཁྲུལ་བ་ལྟ་བུ་ན་ངན་རྫས་ཡོད་པ་བརྗེད་པ་ལྟ་བུའོ། །ནོར་
བ་དང་བརྗེད་པས་འབྲུ་མར་གྱི་བུམ་པ་དགེ་སློང་གིས་བཏགས་ཏེ་སྐས་ལ་འཛེག་བཞིན་པ་
ན་འབྲུ་མར་གྱི་བུམ་པ་ཡིན་པར་ཤེས་ན། ལག་ཉའི་ཉེས་པར་འགྱུར་སྙམ་སྟེ་འབྲུ་མར་གྱི་
བུམ་པ་དེ་ལག་ནས་བོར་བར་མི་བྱ་སྟེ། རྫས་དེ་ཆུད་ཟ་བ་སྤངས་པའི་ཕྱིར་རོ། །དེའང་
གནས་ཀྱི་ཐག་ཤིན་ཏུ་ཉེ་བར་བཀུར་ཏེ། སྐས་ལ་འཛེག་བཞིན་པ་ན་འོག་ཏུ་ཉེ་ན་ནི། ལུང་
ལས་སླར་བོབས་ལ་གནས་བདེ་བར་མ་འགྱེལ་བར་ཞོག་ཅིག་ཅེས་གསུངས་ལ། སྟེང་དུ་ཉེ་
ན་ནི། ལུང་ལས་སྟེང་དུ་འཛེགས་ལ་གནས་བདེ་བར་མ་འགྱེལ་བར་ཞོག་ཅིག །དེ་ལ་ཐེ་
ཚོམ་མ་བྱེད་པར་ཟོ་ཤིག་ཅེས་གསུངས་སོ། །ཊིཀ་ལས། གནས་ཀྱི་ཐག་ཤིན་ཏུ་རིང་བར་
ཁྱེར་ན་དེ་ལ་རེག་པའི་སྐྱོན་དུ་འགྱུར་བའི་ཕྱིར་རོ་ཞེས་སོ། །ནད་པ་ཞན་པ་ནི་ནད་པ་རང་
གིས་ཞོན་པར་མི་ནུས་པས་གཞན་གྱིས་ནད་པ་བསྐྱོན་པའོ། །སྐྱོགས་ཀྱིས་སྐོམ་མི་བཏུང་ངོ་
ཞེས་པའི་སྐབས་འདིར་སྐྱོགས་ཞེས་སྨོས་པ་ནི་བྱ་མ་བུམ་གྱི་མིང་སྟེ། ཊཱིཀ་ལས། བྱ་སྐྱོགས་
ཞེས་སྨོས་ལ། འོད་ལྡན་ལས། བྱ་མ་བུམ་ཞེས་བཤད་དོ། །
བུམ་པར་གྱི་བུམ་པ་ཡིན་པ་མ་པ་དགེ་སློང་གིས་བྲས་ཡོད་པ་བརྗེད་པ་ལྟ་
སྐབས་འདི་ཉིད་ཀྱི་ལུང་སིལ་བུ་ལས་བུམ་པའི་ནང་ནས་ཆུ་མ་འཐུང་ཞིག་ཅེས་
གསུངས་ལ། འདིར་འོད་ལྡན་ལས། ཁར་རིལ་བ་སྤྱི་བླུགས་བཟློག་ནས་ཆུ་བཏུང་བར་མི་
བྱ་ཞེས་བཤད་དོ། །མདོ་འོག་མ་བཞིའི་སྐབས་སུ་ཡང་། སྐྱོགས་ཞེས་སྨོས་པ་ཐམས་ཅད་
བྱ་སྐྱོགས་ཏེ་བྱ་མ་བུམ་ཡིན་ནོ། །འདབ་མ་དག་སྣོད་ཉིད་དུ་སྤྱོད་པ་བྱིན་ལེན་མི་དགོས་སོ་
ཞེས་གསུངས་པ་ལ་བརྟེན་ནས། ཁ་ཅིག་ན་རེ་ལྷུང་བཟེད་ལ་སོགས་པ་ཟས་ཀྱི་སྣོད་ལ་
ཡང་བྱིན་ལེན་དགོས་ཏེ། འདབ་མ་དམིགས་ཀྱིས་བསལ་བའི་ཕྱིར་དང་། ལུང་ལས་ཀྱང་།
ལྷུང་བཟེད་དང་ལྷུང་བཟེད་ཆུང་ངུ་གསོག་འཇོག་བྱས་པ་ཞེས་གསུངས་པས་ཤེས་སོ་ཞེས་
ཟེར་རོ། །
 

དེ་དགག་པ་ལ་གཉིས་ལས། དང་པོ་གནོད་བྱེད་བརྗོད་པ་ནི། མེ་ཏོག་ཕྲེང་རྒྱུད་ལས།
མགུལ་དུ་མིད་པ་མ་ཡིན་པ། །འདི་ལ་བྱིན་ལེན་མི་དགོས་སོ། །ཞེས་གསུངས་པ་དང་།
མདོ་འདི་ཉིད་ལས་ཁྲི་དང་ཁྲིའུ་དང་ཐུབ་དང་ཞེས་ལེན་པའི་སྣོད་ཁྲི་ཡི་བྱིན་ལེན་གནང་དུ་
རུང་བར་གསུངས་ལ། ཁྲི་ནི་བྱིན་ལེན་བྱ་བར་མི་ནུས་ཏེ། གྱེན་དུ་གདེག་མི་ནུས་པའི་ཕྱིར་
དང་། ཆུ་དང་སོ་ཤིང་མ་གཏོགས་པ་ཞེས་པ་ལ་ལུང་རྣམ་འབྱེད་ལས་ཆུ་ཟས་མ་ཡིན་པའི་
ཕྱིར་ཞེས་པ་དང་། ཊིཀ་ལས། སོ་ཤིང་མིད་པར་བྱ་བ་མ་ཡིན་པའི་ཕྱིར་ཞེས་གསུངས་པས་
ལྷུང་བཟེད་ལ་སོགས་པ་ཡང་ཟས་མ་ཡིན་པའི་ཕྱིར་དང་མིད་པར་བྱ་བ་མ་ཡིན་པའི་ཕྱིར་
བྱིན་ལེན་མི་དགོས་ཞེས་མཚུངས་པའི་ཕྱིར་རོ། །གཉིས་པ་སྒྲུབ་བྱེད་གཞིག་པ་ནི། འདབ་
མ་དག་ཟས་ཉིད་དུ་སྤྱོད་པ་ན་བྱིན་ལེན་དགོས་ཀྱང་འདབ་མ་དག་སྣོད་ཉིད་དུ་སྤྱོད་པ་ན་
བྱིན་ལེན་མི་དགོས་ཞེས་བསྟན་པ་ཡིན་ལ། ལུང་རྣམ་འབྱེད་ལས། ལྷུང་བཟེད་གསོག་
འཇོག་བྱས་ཞེས་གསུངས་པ་ནི་ལྷུང་བཟེད་ལ་ཟས་ཅུང་ཟད་འབགས་པ་གསོག་འཇོག་
བྱས་པ་སྟེ། དེ་ལ་དགོངས་ནས་འབགས་པ་ནི་ཟས་ཀྱི་ཕྱེད་ཉིད་དོ་ཞེས་གསུངས་སོ། །འོ་ན་
མེ་ཏོག་ཕྲེང་རྒྱུད་ལས། ལྷུང་བཟེད་བྱིན་ལེན་བྱས་པར་ནི། །བཟའ་བ་གང་ཞིག་ལྷུང་གྱུར་
པ༑ ༑ཐེ་ཚོམ་མེད་པའི་སེམས་ཀྱིས་ནི། །བྱིན་ལེན་བྱས་ཡིན་དེ་བཟའ་རུང་། །ཞེས་བཤད་
པ་དེ་ཅི་ཞེ་ན། དེ་ནི་སྡེ་པ་གཞན་གྱི་ལུགས་བརྗོད་པའོ་ཞེས་རིགས་སོ། །ད་ནི་བྱིན་ལེན་མ་
བྱས་པར་ཟ་བའི་ལྟུང་བྱེད་འཆད་དེ། ཕོངས་པའི་དུས་སུ་དམིགས་ཀྱིས་བསལ་བ་ནི་གཞན་
དང་ཞེས་སོ། །འདི་ནི་བསོད་སྙོམས་པའི་བྱུང་བ་ལས་ཏེ། ཕྱིས་བླུག་པ་དེ་བསལ་ཅིང་སྔ་མ་
ཤོས་བཟའ་བར་བྱ་ཞེས་གསུངས་སོ། །སྔ་མ་ཤོས་ལ་ཡང་། ཁྱིམ་བདག་གིས་རེག་པ་ན་
བྱིན་ལེན་ཞིག་པས། ཟས་སྔ་ཕྱི་གཉིས་ཀ་ལ་བྱིན་ལེན་མེད་པ་འདྲ་ཡང་། སྔ་མ་བཟར་
གནང་ལ་ཕྱི་མ་བཟར་མི་གནང་བ་ནི་ཟས་ལ་དབང་པོ་ཡོད་པ་དང་མེད་པའི་ཁྱད་པར་གྱིས་
སོ༑ ༑བྱིན་ལེན་སྟོབས་པ་མེད་ན་ཞེས་པ་ནི། ཚོང་བའི་བྱུང་བ་ལས་སོ། །བྱིན་ལེན་བྱ་བའི་
 

ཚུལ་དངོས་ནི། མངོན་སུམ་དུ་ཞེས་སོ། །
འདིའི་སྤྱི་དོན་ལ་གཉིས་ལས། དང་པོ་བྱིན་ལེན་བྱས་པའི་དགོས་པ་ནི། བྱིན་ལེན་མ་
བྱས་པར་ཟ་བའི་ལྟུང་བ་མི་འབྱུང་བ་དང་། ཟས་ལ་དབང་པོར་འགྱུར་བ་སྟེ། རྣམ་འབྱེད་
ལས། བྱིན་ལེན་བྱེད་དུ་བཅུག་སྟེ་ཟ་ན་དེ་ཉིད་དཔང་པོར་འགྱུར་རོ། །ཞེས་གསུངས་སོ། །
གཉིས་པ་བསྡུས་པའི་དོན་ལ་དྲུག་ལས། དང་པོ་སྟོབས་པ་པོ་གང་ལས་བླང་བ་ལ་
གསུམ་སྟེ། བསླབ་པ་ལྟ་བ་མཚན་གྱི་སྒོ་ནས་བྱིན་ལེན་སྟོབས་པར་འོས་པ་དང་། བསམ་པ་
ཐག་པ་ནས་འདྲེན་པར་འདོད་པ་དང་། ཟས་དེ་གྱེན་དུ་འདེག་ནུས་པའོ། །ལེན་པ་པོ་གང་
གིས་བླང་བ་ནི། བསྙེན་པར་རྫོགས་པའམ། དགེ་སློབ་མའི་སྡོམ་ལྡན་ཡིན་པ་དང་། ཤེས་
པ་རང་བཞིན་དུ་གནས་པ་དང་ལུས་ཐ་མལ་པར་གནས་པའོ། །དོན་ལ་དགེ་ཚུལ་ཉིད་ཡིན་
པའམ་སྡོམ་པ་གཏན་ནས་མེད་པས་ཀྱང་བྱིན་ལེན་བྱ་དགོས་པ་ཡོད་ཅིང་། དེས་བྱིན་ལེན་
མ་བྱས་པར་ཟ་ན་ཉེས་བྱས་བསྐྱེད་པ་ཡོད་དེ། མ་སྐྱེས་པ་ལྟུང་བ་ལ་སྦྱོར་བའི་ཉེས་བྱས་
བསྐྱེད་པའི་ཕྱིར་རོ། །གསུམ་པ་དངོས་པོ་གང་ལ་བྱིན་ལེན་བྱ་བ་ནི། སྨན་བཞི་ལས་གང་
ཡང་རུང་བ་ཡིན་པ་དང་། རང་ངམ་རང་དང་ཆོ་ག་གཅིག་པས་བྱིན་ལེན་བྱས་པ་དང་མ་
འབྲེལ་བ་ལའོ། །བྱིན་ལེན་བྱས་པ་ཡིན་ཡང་ཐེ་ཚོམ་ཟ་ན་བྱིན་ལེན་བྱ་དགོས་ཏེ། བྱིན་
ལེན་བྱས་པའི་བྱིན་ལེན་སྟོབས་པ་ནི་ཞེས་གསུངས་པས་སོ། །བཞི་པ་གནས་གང་དུ་བྱིན་
ལེན་བྱ་བ་ནི། མངོན་སུམ་ཡིན་པ། མཚམས་ཀྱི་ནང་ཡིན་པ། འཐོབ་པའི་ཕྱོགས་ཡིན་པ་སྟེ།
མངོན་སུམ་དུ་ཞེས་བྱ་བ་ལ་སོགས་པ་གསུངས་སོ། །
ལྔ་པ་ཚུལ་ཇི་ལྟར་བྱིན་ལེན་བྱ་བ་ནི། བྱིན་ལེན་བྱ་བའི་བསམ་པ་དང་བཅས་ཏེ་ལག་
པ་གཉིས་བཀན་པས་བླངས་ཏེ། ལུང་ཕྲན་ཚེགས་ལས། བྱིན་ལེན་གྱི་སེམས་ནི་ཉེ་བར་
བཞག་པར་བྱའོ་ཞེས་གསུངས་པ་དང་། ཊཱིཀ་ལས་ལག་པ་གཉིས་བཀན་པ་སྟེ། དེར་
བླངས་ན་བྱིན་ལེན་ཡིན་གྱི་གཞན་གྱིས་ནི་མ་ཡིན་ནོ་ཞེས་སོ། །དྲུག་པ་བྱིན་ལེན་འཇིག་
 

པའི་རྒྱུ་ནི་བཅུ་སྟེ། ཕྱོགས་དང་ཤོར་ཏེ་འདྲིལ་དང་པོར་བ་དང་། །ཁབས་དང་ཤི་དང་གཞན་
གྱིས་རེག་པ་དང་། །སྨན་གྱི་རིགས་གྱུར་སྐྱེ་བར་གྱུར་པ་དང་། །གཞན་ལ་བསྔོས་དང་ཆོས་
མཆུངས་གཞན་དང་བཅུ། །ཞེས་བསྡུ་བའི་ཚིགས་སུ་བཅད་པའོ། །དང་པོ་ལྔ་ནི། ལུང་ལྔ་
ཚན་ལས་རྣམ་པ་ལྔས་བྱིན་ལེན་འཇིག་པར་འགྱུར་ཏེ། ཕྱོགས་པ་དང་། ཤོར་བ་དང་། བོར་
བ་དང་། སླར་བབས་པ་དང་། དུས་བྱས་པའོ་ཞེས་གསུངས་སོ། །དྲུག་པ་ནི། གཞུང་འདི་
ཉིད་ནས་སོ། །བདུན་པ་ནི། ཐ་དད་པ་མ་ཡིན་ན་ཉིད་ལ་ནི་ཡོད་པ་ཉིད་མ་ཡིན་ནོ་ཞེས་
གསུངས་སོ། །བརྒྱད་པ་ནི། ཊཱིཀ་ལས། སྐྱེ་བ་གྱུར་ན་ཞག་ལོན་ཞིག་པར་གསུངས་པའི་
གནད་ཀྱིས་སྦྱར་རོ། །དགུ་པ་ནི། དེ་ནི་བསྔོས་པ་ཉིད་ན་བྲལ་བ་ཉིད་དོ་ཞེས་གསུངས་པས་
སོ༑ ༑བཅུ་པ་ནི། དགེ་བའི་རྩ་བ་ཆད་པ་དང་། མཚན་གཉིས་ཅིག་ཅར་དུ་བྱུང་བ་དང་།
མཚན་ལན་གསུམ་དུ་གྱུར་པ་ལྟ་བུ་སྟེ། བབས་པ་དང་རྒྱུ་མཚན་མཚུངས་པའི་ཕྱིར་རོ། །
ཡན་ལག་གི་དོན་ནི། མངོན་སུམ་དུ་ཞེས་སོ། །ཡུལ་གྱི་མི་སྣང་བར་བྱ་བ་ཞེས་པ་ནི་
ལུང་དགེ་སློང་མའི་རྣམ་འབྱེད་ལས། སྨད་པ་ཞེས་བྱ་བའི་ཡུལ་ཡོད་དེ་དེ་དག་ནི་མ་ལ་ཡང་
ཉལ་པོ་བྱེད་པ་ཡིན་ཞེས་གསུངས་ཤིང་། དགེ་སློང་ཕའི་རྣམ་འབྱེད་ལས་སྨད་པ་ཞེས་བྱ་
བའི་ཡུལ་གྱི་མི་དག་ཡོད་དེ། དེ་དག་ཕ་མ་ལ་ཡང་སྨད་པར་བྱེད། ཕུ་ནུ་དང་སྲིང་ལ་ཡང་
སྨད་པར་བྱེད་དེ། དགེ་སློང་གང་ཡུལ་དེར་འགྲོ་བ་དེས་དཀྱིལ་འཁོར་བྱས་ཏེ་འདིར་ཞོག་
ཅིག་ཅེས་བརྗོད་པར་བྱ་ཞིང་དེ་དག་གིས་དེར་བཞག་པ་དེ་བྱིན་ལེན་བྱས་པར་བརྗོད་པར་
བྱ་ཞིང་། བྱང་གི་སྒྲ་མི་སྙན་གྱི་དུས་བྱིན་གྱིས་བརླབས་ཏེ་བཟའ་བར་བྱའོ་ཞེས་གསུངས་སོ། །
འདི་ལ་ཁ་ཅིག་ན་རེ། བཟར་གནང་བ་དམིགས་བསལ་ཡིན་གྱི། བྱིན་ལེན་མཚན་ཉིད་པ་
ནི་མ་ཡིན་ཏེ། ཡིན་ན་དུས་བྱིན་གྱིས་བརླབ་མི་དགོས་པ་ལས། ལུང་ལས་བྱང་གི་སྒྲ་མི་
སྙན་གྱི་དུས་བྱིན་གྱིས་བརླབས་ཏེ་ཞེས་གསུངས་པས་ཤེས་སོ། །ཞེས་ཟེར་རོ། །འོན་ཀྱང་
བཅས་པའི་ས་མཚམས་འཛིན་བྱེད་དུ་དུས་བྱིན་གྱིས་བརླབས་པ་དེ་བྱེད་དགོས་ཀྱང་། འདི་
 

བྱིན་ལེན་ནི་མཚན་ཉིད་པ་ཡིན་ཏེ། ལུང་རྣམ་འབྱེད་ལས། བྱིན་ལེན་ནི་རྣམ་པ་ལྔ་སྟེ་ཞེས་
གསུངས་ལ། འདི་ལ་བྱིན་ལེན་མཚན་ཉིད་པ་མ་ཡིན་ན་བྱིན་ལེན་ལྔ་མི་ཚང་བའི་ཕྱིར་རོ། །
མན་ཤེལ་ནི་གཞོང་བ་ཡིན་པར་ལུང་དགེ་སློང་མའི་རྣམ་འབྱེད་ལས་གསུངས་སོ། །ཤིང་
ཐོག་དེ་དག་གནས་པ་སློབ་མ་དང་ཉེ་གནས་དག་གིས་འགྲེལ་ཆུང་ལས་མཆིལ་མའི་ཟེར་
མས་མི་རེག་པ་དང་། སེམས་མི་འཕྱར་བའི་ཕྱིར་ཅང་མི་སྨྲ་བས་ཅེས་པ་ནི་ལུང་ལས་སྲོག་
ཆགས་སོ་སོར་བརྟག་པར་བྱའོ་ཞེས་གསུངས་སོ། །
ལྟུང་བ་རྣམ་པར་བཞག་པ་ནི། ཤེས་གཙོའོ་ཞེས་པ་ནས་སོ། །འདིའི་སྤྱི་དོན་ལ་བཞི་
ལས། གླེང་གཞི་ནི་ནག་པོ་མི་ཤ་ཟ་བར་གྲགས་པའི་བྱུང་བ་ལས། བྱིན་ལེན་བྱེད་དུ་བཅུག་
སྟེ་དེ་ཉིད་ཟས་ལ་དབང་པོར་འགྱུར་རོ། །དེ་ལྟ་བས་ན་དགེ་སློང་རྣམས་ཀྱིས་བྱིན་ལེན་བྱེད་
དུ་བཅུག་སྟེ་བཟའ་བར་བྱའོ་ཞེས་གསུངས་ཀྱི། ལྟུང་བྱེད་དུ་བཅས་པ་ནི་མ་མཛད་པས་
ལྟུང་བྱེད་འདིའི་གླེང་གཞི་མ་ཡིན་ནོ། །འདིའི་གླེང་གཞི་ནི་ལུང་ལས་མཉན་ཡོད་དུ་དྲུག་
སྡེས་བྱིན་ལེན་མ་བྱས་པར་ཟ་བར་བྱེད་པ་ལས་ལྟུང་བྱེད་དུ་བཅས་སོ། །དགག་བྱ་ནི་མ་
བྱིན་པར་ལེན་པའི་རྒྱུར་འགྱུར་བ་དང་། ཟས་བཀག་པ་ལ་ལོངས་སྤྱོད་པའི་རྒྱུར་འགྱུར་བ་སྟེ།
སྒྲ་མི་སྙན་དུ་ལྟུང་བ་མེད་པར་གསུངས་པ་དང་། ཟས་ལ་དཔང་པོར་འགྱུར་རོ་ཞེས་གསུངས་
པས་སོ། །ངོ་ཏི་ནི་བཅས་ལྡན་དགེ་སློང་གིས་བྱིན་ལེན་འཇུག་པའི་ཟས་ལ་རང་ངམ་རང་
དང་ཆོ་ག་གཅིག་པའི་བྱིན་ལེན་དང་མི་ལྡན་པ་ཁམ་གཅིག་ཡན་ཆད་ཟོས་པ་ལས་གྱུར་པའི་
ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་བཟའ་བའི་དངོས་པོ་
དང༌། གང་དུ་ཟ་བའི་གནས་དང་། གང་གིས་ཟ་བའི་རྟེན་ནོ། །དང་པོ་ལ་ལྔ་ལས། སྨན་བཞི་
ལས་གང་ཡང་རུང་བ་ཡིན་པ་སྟེ། ཆུ་དང་སོ་ཤིང་མ་གཏོགས་པ་ཞེས་དེ་གཉིས་དམིགས་
ཀྱིས་བསལ་བས་ཤེས་སོ། །རང་ངམ་རང་དང་ཆོ་ག་གཅིག་པས་བྱིན་ལེན་བྱས་པ་མ་ཡིན་
 

པ་སྟེ། བྱིན་ལེན་མ་སྟོབས་པ་ཉིད་ལའོ་ཞེས་གསུངས་པས་སོ། །སྨན་གྱི་ངོ་བོ་ཡོངས་སུ་
རྫོགས་པ་སྟེ། ལན་ཚྭ་ལ་སོགས་པའི་ཚྭ་ཆུ་དང་། ཞེས་གསུངས་པས་སོ། །རུང་བ་དང་། ཚད་
དང་ལྡན་པ་གཉིས་ཏེ་ལྔའོ། །གཉིས་པ་གང་དུ་ཟ་བའི་གནས་ནི། བྱང་སྒྲ་མི་སྙན་མ་ཡིན་པ་
སྟེ༑ བྱང་གི་སྒྲ་མི་སྙན་མ་གཏོགས་པར་རོ། །ཞེས་སོ། །གསུམ་པ་གང་གིས་ཟ་བའི་རྟེན་ནི།
གནང་བའི་རྐྱེན་ཅན་ནད་པ་མ་ཡིན་པ་དང་། ཟས་ཀྱིས་ཤིན་ཏུ་ཕོངས་པའི་རྐྱེན་ལྡན་མ་
ཡིན་པ་སྟེ། ནད་གསོ་བ་འདི་ལ་བྱིན་ལེན་མ་བྱས་པ་ཉིད་དང་ཞེས་པ་དང་། ཤིང་ཐོག་རུང་
བར་མ་བྱས་པ་དང་། བྱིན་ལེན་མ་བྱས་པ་དང་། ཞེས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་བྱིན་ལེན་མ་བྱས་པ་ཟ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་ཟ་བར་
བྱེད་པའོ། །མཐར་ཐུག་ནི་མགུལ་དུ་མིད་པའོ། །ཡན་ལག་གི་དོན་ནི་ཤེས་གཙོ་ཞེས་སོ། །
ཆུ་དང་སོ་ཤིང་མ་གཏོགས་ཏེ། ཆུ་ཟས་མ་ཡིན་པའི་ཕྱིར་དང་། སོ་ཤིང་མིད་པར་བྱ་བ་མ་
ཡིན་པའི་ཕྱིར་རོ། །གལ་ཏེ་སོ་ཤིང་མིད་ན་ནི་རང་གི་རྣམ་བཤད་ལས་སོ་ཤིང་བྱིན་ལེན་མ་
བྱས་པ་ཉིད་མགུལ་དུ་མིད་པ་ལ་ནི་ལྟུང་བྱེད་ཁོ་ནར་འགྱུར་རོ། །ཞེས་བཤད་དོ། །ནད་པས་
བསྙེན་པར་རྫོགས་མེད་ན་མ་རྫོགས་པ་ལས་ནད་པའི་ཁར་ཟན་བསྟོད་པ་ནོད་པར་བྱའོ། །
ནད་པ་བསྙེན་པར་མ་རྫོགས་པས་བཟའ་བར་བྱ་ཞེས་ནད་པ་དམིགས་ཀྱིས་བཀར་བ་ནི་
དགེ་སློབ་མའི་ཆ་ནས་དོགས་པ་བཅད་དགོས་སོ། །
ད་ནི་བསོད་པ་སློང་བའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་
ནི་སེར་སྐྱའི་གནས་སུ་དྲུག་སྡེས་ཟས་བསོད་པ་བླངས་ཏེ། ཟོས་པ་ལས་ལྟུང་བྱེད་དུ་བཅས་
སོ༑ །དགག་བྱ་ནི་རང་འདོད་པ་ཆེ་བ་དང་། སྦྱིན་བདག་གི་ལོངས་སྤྱོད་ལ་གནོད་པའོ། །ངོ་
ཏི་ནི་བཅས་ལྡན་དགེ་སློང་གིས་ཁྱིམ་པ་ཉེ་དུ་མ་ཡིན་པ་ལ་ཡུལ་དུས་དེ་ན་ཟས་བསོད་པར་
གྲགས་པ་ངག་གི་རིག་བྱེད་ཀྱིས་བསླངས་ཏེ་ཟོས་པ་ལས་གྱུར་བའི་ལྟུང་བྱེད་དངོས་གཞིའོ། །
 

ཡན་ལག་ལ་བཞི་ལས། གཞིའི་ཡན་ལག་ལ་གསུམ་ལས། དང་པོ་གང་ལ་བསླངས་
པའི་ཡུལ་ནི་ཁྱིམ་པ་ཆོས་དྲུག་ལྡན་སྔར་སྨོས་སོ། །གཉིས་པ་གང་བསླང་ཞིང་བཟའ་བའི་
དངོས་པོ་ལ་ལྔ་ལས། སྨན་བཞི་ལས་གང་ཡང་རུང་བ་ཡིན་པ་དང་། འོ་མ་དང་ཞོ་དང་ཤ་
སྐམ་ལ་སོགས་པས་དུས་སུ་རུང་བ་བསྟན་ཞིང་། མར་དང་ཞེས་པས་ཞག་བདུན་པ་བསྟན་
ལ། ལྟ་བུ་ཞེས་པས་ནི་ཐུན་ཚོད་དུ་རུང་བ་དང་འཚོ་བའི་བར་དུ་བཅང་བ་གཉིས་མཚོན་ནས་
སྟོན་ཏོ། །སྦྱིན་བདག་དེ་ཉིད་ཀྱི་ཡིན་པ་སྟེ་སྔར་བཤད་པ་བཞིན་ནོ། །ཡུལ་དུས་དེ་ན་ཟས་
བསོད་པར་གྲགས་པ་ཡིན་པ་སྟེ། འོ་མ་དང་ཞོ་དང་ཞེས་པ་ལ་སོགས་པ་གསུངས་པས་སོ། །
རུང་བ་དང་ཚད་དང་ལྡན་པ་སྟེ་ལྔའོ། །གསུམ་པ་གང་གིས་སློང་ཞིང་ཟ་བའི་རྟེན་ནི། གནང་
བའི་རྐྱེན་ཅན་ནད་པ་མ་ཡིན་པ་སྟེ། ཊཱིཀ་ལས། ན་བ་ལ་ནི་ཐམས་ཅད་དུ་ལྟུང་བ་མེད་ཅེས་
སོ༑ ༑ །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་རང་གི་དོན་དུ་བསླངས་ཏེ་བཟའ་བར་འདོད་པ་རྒྱུན་མ་ཆད་པའོ། །སྦྱོར་
བ་ནི་ངག་མཚན་ཉིད་ལྔ་ལྡན་གྱིས་བསླངས་ཏེ་ཟ་བར་ཞུགས་པའོ། །མཐར་ཐུག་ནི་མགུལ་
དུ་མེད་པའོ། །ཡན་ལག་གི་དོན་ལ། འོ་མ་དང་ཞེས་སོ། །ཟས་བསོད་པ་གཞན་སྟོབས་པ་
ན་ཟས་བསོད་པ་གཞན་བླངས་ཏེ་ཟོས་ན་ལྟུང་བྱེད་དུ་འགྱུར་བ་བསྟན་པའི་ཕྱིར། དེའི་ཕྱིར་
ངན་པའམ་བསོད་པའམ་ཞེས་སྨོས་ཏེ། འོ་མ་བསྟབས་ན་འོ་མ་འབའ་ཞིག་སློང་བའི་ལྟུང་
བ་ཁེགས་ཀྱིས། བསོད་པ་གཞན་སློང་བའི་ལྟུང་བ་མི་ལེགས་ལ། ཞོ་བསྟབས་ན་ཡང་ཞོ་
འབའ་ཞིག་སློང་བའི་ལྟུང་བ་ཁེགས་ཀྱིས་བསོད་པ་གཞན་སློང་བའི་ལྟུང་བ་མི་ཁེགས་པས།
ཊཱིཀ་ལས་བསྟབས་པ་ཁོ་ན་འབའ་ཞིག་ལྟུང་བ་ལས་འབྱིན་པ་ཡིན་པ་དེའི་ཕྱིར་ཞེས་སོ། །
ངན་པའམ་བསོད་པའམ་ཐ་མལ་པའམ་བཟང་པོ་དང་ཟས་བསོད་པ་རིགས་བཞི་སྟེ། བཞི་
པོ་དེ་དག་གི་ནང་ནས་འགའ་ཞིག་སྟོབས་པར་བྱེད་ཅིང་འཐོབ་པ་ནི་ཞེས་ཏེ། ཐོབ་མ་ཟིན་
 

ལ་འཐོབ་པར་ཕྱོགས་པ་ནི་གལ་ཏེ་བླང་བ་ནི་ཡང་ངོ་ཞེས་པ་འདི་ནི། མགྲོན་དུ་གཉེར་བ་
ལས་རིང་དུ་འདུག་པའི་སྐབས་ཀྱི་ལུང་རྣམ་འབྱེད་དང་སྐབས་འདི་ཉིད་ཀྱི་འགྲེལ་ཆུང་ལས་
དོན་འདི་ལྟར་གསུངས་ཏེ། གལ་ཏེ་ཟས་བསོད་པ་གང་སྟོབས་པར་བྱེད་པ་དེ་དང་མཉམ་
པའམ་དེ་བས་ལྷག་པའི་ཟས་བསོད་པ་གཞན་བསླངས་ན་ཡང་ཐོབ་སྟེ་ཟོས་པ་ན་ལྟུང་བྱེད་
འབྱུང་ངོ་། །དེ་ཡང་དཔེར་ན་འོ་མ་བསྟབས་པ་ན་འོ་མ་དང་མཉམ་པ་ཞོ་བླངས་ན་ཡང་ཐོབ་
སྟེ་ཟོས་པ་ན་ལྟུང་བྱེད་འབྱུང་ལ། འོ་མ་བསྟབས་པ་ན་འོ་མ་བས་ལྷག་པ་གོང་མ་བསྲེགས་
ཀྱི་ཤ་བསླངས་ན་ཡང་ཐོབ་སྟེ་ཟོས་པ་ན་ལྟུང་བྱེད་འབྱུང་བ་ལྟ་བུའོ། །འཐོབ་པ་ན་གལ་ཏེ་
བསླངས་ན་ཡང་ངོ་ཞེས་པ་འདི་ནི་ལུང་ལས་ངན་པ་ལ་མགྲོན་དུ་བོས་པ་ན་བསོད་པ་སློང་
ན། དེ་སློང་བ་ན་ཉེས་བྱས་སུ་འགྱུར་ལ། ཟོས་པ་ལ་ལྟུང་བྱེད་དུ་འགྱུར་རོ་ཞེས་མགྲོན་དུ་
གཉེར་བ་ལས་རིང་དུ་འདུག་པའི་རྣམ་འབྱེད་ལས་གསུངས་པ་དེ་སྐབས་འདིར་བསྡུས་པའོ། །
ངན་པ་འདི་ལ་ཞེས་པ་ནི་མགྲོན་དུ་གཉེར་བ་ལས་རིང་དུ་འདུག་པའི་སྐབས་ཀྱི་ལུང་རྣམ་
འབྱེད་ལས་དོན་འདི་ལྟར་གསུངས་ཏེ། ཟས་བསོད་པའི་བཟང་ཤོས་བསྟབས་པ་ན་ཟས་
བསོད་པའི་ངན་ཤོས་བསླངས་ཏེ་ཟོས་པ་འདི་ལ་ནི་ལྟུང་བྱེད་ཀྱི་ཕྱེད་ཉེས་བྱས་སྐྱེད་པ་ཉིད་
དོ༑ ༑དཔེར་ན་ཟས་བསོད་པའི་ནང་ན་བཟང་ཤོས་གོང་མ་བསྲེགས་ཀྱི་ཤ་བསྟབས་པ་ན།
ཟས་བསོད་པའི་ནང་ན་ངན་པའི་འབྲུ་མར་བླངས་ཏེ་འཐུངས་ན་ཉེས་བྱས་བསྐྱེད་པ་ལྟ་བུའོ། །
ངན་པ་འདི་ལ་ནི་ཕྱེད་ཉིད་དོ། །ཞེས་པ་འདི་ནི་ལུང་ལས་བསོད་པ་ལ་མགྲོན་དུ་བོས་པ་ན་
ངན་པ་སློང་ན་དེ་སློང་བ་ལ་ཉེས་བྱས་སུ་འགྱུར་ལ། ཟ་བ་ལ་ཡང་ཉེས་བྱས་ཉིད་དུ་འགྱུར་
རོ་ཞེས་མགྲོན་དུ་གཉེར་བ་ལས་རིང་དུ་འདུག་པའི་རྣམ་འབྱེད་ལས་གསུངས་པ་དེ་སྐབས་
འདིར་བསྡུས་པའོ། །
ད་ནི་སྲོག་ཆགས་དང་བཅས་པའི་ཆུ་ལ་སྤྱོད་པའི་ལྟུང་བྱེད་འཆད་དེ། རང་སྤྱོད་པའི་
དོན་ཉིད་ལ་ཞེས་སོ། །འདིའི་སྤྱི་དོན་ལ་བཞི་ལས། གླེང་གཞི་ནི་ཡུལ་ཀོའུ་ཤམ་བྷིར་འདུན་
 

པས་སྲོག་ཆགས་དང་བཅས་པའི་ཆུ་ལ་ལོངས་སྤྱོད་པས་ལྟུང་བྱེད་དུ་བཅས་སོ། །དགག་བྱ་
ནི་དུད་འགྲོའི་སྲོག་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གིས་རང་ཁོ་ནའི་དོན་དུ་
ཆུ་དང་ཤིང་ལ་སོགས་པ་སྲོག་ཆགས་དང་བཅས་པ་ལ་སྲོག་ལ་མ་ལྟོས་པའི་བསམ་པས་
གཞི་མིའི་ཞོར་ལ་སྤྱོད་པས་དུད་འགྲོ་ཤི་བ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། སྔར་གྱི་སྲོག་ཆགས་དང་
བཅས་པའི་སྐབས་དང་འདྲའོ། །བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་
ལ་མ་འཁྲུལ་བའོ། །ཀུན་སློང་ནི་རང་ཁོ་ནའི་དོན་དུ་སྲོག་ལ་མ་བལྟོས་པར་གཞི་མིའི་ཞོར་
ལ་སྲོག་ཆགས་དང་བཅས་པ་ལ་སྤྱོད་པར་འདོད་པ་རྒྱུན་མ་ཆད་པའོ། །སྦྱོར་བ་ནི་རང་ངམ་
བསྐོས་པས་སྲོག་ཆགས་དང་བཅས་པ་ལ་སྤྱོད་པར་ཞུགས་པའོ། །མཐར་ཐུག་ནི་སྦྱོར་བ་
དེའི་རྐྱེན་གྱིས་དུད་འགྲོ་ཤི་བའོ། །ཡན་ལག་གི་དོན་ནི་རང་སྤྱོད་པས་ཞེས་སོ། །ཆུ་ཚགས་
ལྔ་ལས་བསལ་ཚགས་ནི་རས་ཀྱི་དུམ་བུ་གྲུ་བཞི་ཆུ་ཚགས་ཉིད་དུ་བསྲེལ་བ་སྟེ། འོད་ལྡན་
ལས། བསལ་ཚགས་ནི་གོས་ཀྱི་དུམ་བུའོ་ཞེས་སོ། །ཆུ་ལ་སྲོག་ཆགས་ཡོད་མེད་བརྟགས་
པ་ནི། བརྟག་པ་ནས་འདོམ་གང་ཞེས་པ་ནས་སོ། །འདིའི་དོན་ལ་གཉིས་ལས། དང་པོ།
བརྟག་པའི་དངོས་ཀྱི་དགོས་པ་ནི། མ་བརྟགས་པའི་ཉེས་བྱས་ཁེགས་པ་དང་། སྲོག་ཆགས་
ཡོད་མེད་རྟོག་པའོ། །བརྒྱུད་པའི་དགོས་པ་ནི་སྲོག་ཆགས་ལ་གནོད་པ་སྤོང་བའོ། །
གཉིས་པ་བསྡུས་པའི་དོན་ལ་དགུ་ལས་དངོས་པོ་གང་བརྟག་པ་ནི། ཆུ་ལ་གནས་
པའི་སྲོག་ཆགས་སོ། །གཞི་གང་ལ་བརྟག་པ་ནི། ཆུ་མི་གཡོ་ཞིང་རྙོག་པ་མེད་པ་ལའོ། །
སྣོད་གང་དུ་རྟོག་པ་ནི་གསལ་བར་རྟོག་པའི་སྣོད་དུ་སྟེ། ཀཱ་རི་ཀཱ་ལས། ཉ་ཕྱིས་ལ་སོགས་
ཆུ་བརྟགས་ཏེ་ཞེས་སོ། །གང་ཟག་གང་གིས་བརྟག་པ་ནི་སྙིང་རྗེ་ཅན་གྱིས་ཏེ། ཀཱ་རི་ཀཱ་ལས་
སྙིང་རྗེ་ཅན་གྱིས་ཞེས་སོ། །དགེ་འདུན་མང་བ་ཉིད་ན་ཆུ་ལ་སྲོག་ཆགས་རྟོག་པ་ནི་སྙིང་རྗེ་
ཅན་ལ་བསྒོ་སྟེ་རྟོག་ཏུ་གཞུག་པའོ། །མིག་གང་གིས་བརྟག་པ་ནི་ཐ་མལ་པའི་མིག་ནད་
ཆུ་བརྟགས་ན་གསལ་བར་རྟོག་པ་ན། ཆུ་མི་གཡོ་རྟག་པ་ནི། ཆུ་ལ་ག
 

མེད་པའོ། །ཚུལ་ཇི་ལྟར་བརྟག་པ་ནི་ཆུའི་སྟེང་དང་བར་དང་གཏིང་རིམ་པ་བཞིན་དུ་བརྟག་
སྟེ༑ ཀཱ་རི་ཀཱ་ལས། སྟེང་དང་བར་གཏིང་རིམ་བཞིན་ནོ། །ཞེས་སོ། །ཡུན་ཇི་སྲིད་དུ་བརྟག་
པ་ནི། ལུང་ལས་བ་གླང་དྲུག་དང་ལྡན་པའི་ཤིང་རྟ་གཡས་ཀྱིས་འཁོར་བར་འགྱུར་བའི་
ཡུན་དེ་སྲིད་དུ་བརྟག་པར་བྱ་ཞེས་གསུངས་སོ། །དེ་ནི་མཚོན་པ་ཙམ་སྟེ། ཡུན་རིང་ཡང་རུང་
ཐུང་ཡང་རུང་། ལུང་ལས་ཇི་སྲིད་ཀྱིས་སེམས་དག་པར་གྱུར་པ་དེ་སྲིད་དུ་བརྟག་པར་བྱའོ་
ཞེས་གསུངས་སོ། །ཆུ་བརྟག་པའི་ཉེ་འཁོར་གྱི་ཚད་ནི། འདོམ་གང་འཁོར་ཡུག་སྟེ། བརྟགས་
པ་ནས་འདོམ་གང་འཁོར་ཡུག་ནི་དེ་ཉིད་ཡིན་ནོ་ཞེས་སོ། །ལོངས་སྤྱོད་པའི་དུས་ནི། ཆུ་
ལན་གཅིག་བརྟགས་ནས་ཕྱི་དེ་ཉིན་པར་གྱི་ཉི་མ་འཆར་ཀ་ཚུལ་ལོངས་སྤྱོད་དུ་རུང་ངོ་། །
ཆུའི་སྲོག་ཆགས་དེ་དག་ཁྲོན་པ་ལ་སོགས་པར་རྒྱང་སྐྱུར་བྱས་ན་ལམ་གྱི་ཐག་ཇི་སྲིད་ཀྱིས་
འཆི་བར་འགྱུར་བའམ་འགྲེལ་ཆུང་ལས་མྱོས་པར་འགྱུར་བ་ལམ་གྱི་ཐག་དེ་སྲིད་དུ་མི་འདོར་
ཏེ་རྒྱང་སྐྱུར་དུ་འཕང་བར་མི་བྱའོ། །ཆུའི་སྲོག་ཆགས་ལས་གཞན་ཡང་སྟེ་ཤིག་དང་རྩ་ཤིག་
དང་གྲོག་སྦྱར་ལ་སོགས་པའམ་འཆི་བར་འགྱུར་བའམ་མྱོས་པར་འགྱུར་བའི་ལམ་གྱི་ཐག་
དེ་སྲིད་དུ་རྒྱང་སྐྱུར་དུ་མི་འདོར་རོ། །དགེ་འདུན་དང་གང་ཟག་དང་ཞེས་བྱ་བ་རུང་བ་ལྔ་ནི་
ལོངས་སྤྱོད་པའི་སྐབས་དེར་ཆུ་ལ་སྲོག་ཆགས་ཡོད་མེད་མ་བརྟགས་ཀྱང་ལོངས་སྤྱོད་དུ་
རུང་བས་ན་རུང་བ་ཞེས་བྱའོ། །གཙང་སྦྲ་བྱའོ་ཞེས་པ་དང་གཙང་བར་རོ་ཞེས་པ་དེ་གཉིས་
ཀྱི་ཁྱད་པར་ཅི། སྔ་མ་ནི་ཆུ་སྣོད་ལ་སྔར་དྲི་མ་ལ་སོགས་པས་གོས་ཟིན་པ་དེ་དྲི་མ་མེད་པར་
བྱ་བ་ཡིན་ལ། ཕྱི་མ་ནི་སྣོད་ལ་ཕྱིས་དྲི་མ་ལ་སོགས་པས་མི་གོས་པར་བྱ་བ་སྟེ་དེ་ལྟར་འགྲེལ་
ཆུང་ལས་བཤད་དོ། །
པ་སྣང་སྲིད་དུ་བརྟག་པར་བ་ཤད་ཀྱིས་སེམས་དག་པར་མ་གང་འཁོར་ཡུག་སྟེ། བཅུ་
ད་ནི་ཉལ་པོ་བྱེད་པར་ཤོམ་པའི་ཁྱིམ་ན་འདུག་པའི་ལྟུང་བྱེད་འཆད་དེ། འདིའི་སྤྱི་
དོན་ལ་བཞི་ལས། གླེང་གཞི་ནི་མཉན་ཡོད་དུ་འཆར་ཀས་བདག་སོང་ལ་རེ་བ་མེད་པར་
བྱའོ་སྙམ་ནས་ཉལ་པོ་བྱེད་པར་འདོད་པའི་ཁྱིམ་དུ་འདུག་པ་ལས་ལྟུང་བྱེད་དུ་བཅས་སོ། །
 

དགག་བྱ་ནི་གཞན་གྱི་འཁྲིག་པའི་ལོངས་སྤྱོད་ལ་གནོད་པ་དང་རང་ཆགས་པའི་རྒྱུར་གྱུར་
པའོ། །ངོ་ཏི་ནི་བཅས་ལྡན་དགེ་སློང་གིས་ཁྱིམ་པ་ཕོ་མོ་ཉལ་པོ་བྱེད་པ་ལ་ཞུགས་པའམ་
དེའི་སྟ་གོན་དུ་གནས་པ་ལ་དེ་དང་སྐྱབས་མེད་པར་མངོན་སུམ་དུ་འདོམ་གང་གི་ནང་དུ་
འདུག་པ་རྫོགས་པའམ་ཚོར་བྱ་ཚོར་བྱེད་ཀྱིས་ཚོར་བ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་དང་འདུག་པའི་ཡུལ་
དང་། གང་གིས་འདུག་པའི་རྟེན་དང་། གང་དུ་འདུག་པའི་གནས་སོ། །དང་པོ་ལ་བདུན་
ལས། ཁྱིམ་པ་ཕོ་མོ་ཡིན་པ་སྟེ། ཁྱིམ་པ་ཉིད་དོ། །སྐྱེས་པ་དང་བུད་མེད་ཀྱིའོ་ཞེས་གསུངས་
པས་སོ། །སྤྱོད་པ་ལ་དངོས་སུ་ཞུགས་པའམ་ཉེ་བར་ཕྱོགས་པ་ཡིན་པ་སྟེ། ཞུགས་པའམ་
ཕྱོགས་པ་ལའོ་ཞེས་གསུངས་པས་སོ། །སྐྱེས་པ་དང་བུད་མེད་གཉིས་ཀའི་མཚན་དོན་ཡོད་
པ་དང་། གཉིས་ཀའི་མཚན་རྟེན་དུ་རུང་བ་སྟེ། སྐྱེས་པ་དང་བུད་མེད་ཀྱིའོ་ཞེས་པ་དང་།
གཞན་ལ་འཁྲིག་པ་བསྟེན་པར་བྱ་བའི་མཐུ་ཡོད་པ་ཉིད་ཡིན་ན་དངོས་གཞིའོ་ཞེས་གསུངས་
པས་སོ། །རྫུ་འཕྲུལ་གྱི་ཆོས་ཅན་མ་ཡིན་པ་སྟེ། སྤྱིར་བསྟན་པ་ལས་སོ། །ཐ་སྙད་བཞི་དང་
ལྡན་པ་དང་། ལུས་ཐ་མལ་པར་གནས་པ་སྟེ། གོང་དུ་བཤད་པ་དང་འདྲའོ། །གཉིས་པ་
གང་གིས་འདུག་པའི་རྟེན་ནི། འཇིགས་པའི་རྐྱེན་དབང་མ་ཡིན་པ་སྟེ། འོག་མ་ལ་བཤད་
པའི་གནད་ཀྱིས་སྦྱར་རོ། །གསུམ་པ་གང་དུ་འདུག་པའི་གནས་ལ་ལྔ་ལས། དགེ་སློང་རང་
མི་དབང་བའི་གནས་ཡིན་པ་སྟེ། གནས་གཞན་ཉིད་ནའོ་ཞེས་གསུངས་པས་སོ། །གནས་
གཅིག་ཡིན་པ་སྟེ། ཁྱིམ་གཞན་དུ་ནི་ཐ་དད་པ་ཉིད་དོ་ཞེས་གསུངས་པས་སོ། །གནས་དེ་ན་
འགོགས་བྱེད་གཞན་མེད་པ་སྟེ་ཞེས་གསུངས་པས་སོ། །དེ་གཉིས་དང་དགེ་སློང་གི་བར་ན་
སྐྱབས་མེད་པ་སྟེ། མངོན་སུམ་དུ་ཞེས་སོ། །འདོམ་གང་གི་ནང་ཡིན་པ་སྟེ། ལུང་རྣམ་འབྱེད་
ལས། འདུག་པའི་ཞེས་བྱ་བ་ནི་འདོམ་གང་གི་ནང་དུ་རྐུབ་ཚོས་བཞག་ནའོ་ཞེས་གསུངས་
ཤིང་། ལུང་དེའི་འགྲེལ་བ་ལས། འདོམ་གང་གི་ཕྱི་རོལ་ཏུ་ནི་ཉེས་བྱས་ཏེ། མཐོང་བ་དང་
 

ཐོས་པ་ཚུན་ཆད་དོ་ཞེས་བཤད་དོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་ཉལ་པོ་བྱེད་པར་ཤོམ་པའི་ཁྱིམ་ན་རང་གར་འདུག་པར་འདོད་པ་རྒྱུན་མ་ཆད་པའོ། །
སྦྱོར་བ་ནི་འདུག་པར་རྩོམ་པའོ། །མཐར་ཐུག་ནི། མངོན་སུམ་འདུག་པ་རྫོགས་པ་སྟེ་
མཐར་ཐུག་ཚོར་བྱེད་ཀྱིས་ཚོར་བའོ་ཞེས་ཀྱང་གསུངས་སོ། །ཡན་ལག་གི་དོན་ནི་ཤེས་གཙོ་
བོ་ཞེས་སོ། །
ད་ནི་ཉལ་པོ་བྱེད་པར་ཤོམ་པའི་ཁྱིམ་ན་འགྲེང་བའི་ལྟུང་བྱེད་འཆད་དོ། །འདིའི་སྤྱི་
དོན་ལ་བཞི་ལས། གླེང་གཞི་ནི་མཉན་ཡོད་དུ་འཆར་ཀས་བདག་སོང་ལ་ལྟའོ་སྙམ་ནས་ཉལ་
པོ་བྱེད་པའི་ཁྱིམ་དུ་འགྲེང་བ་ལས་ལྟུང་བྱེད་དུ་བཅས་སོ། །དགག་བྱ་དང་ངོ་ཏི་ཡན་ལག་
རྣམས་གཞན་སྔར་དང་འདྲ་བ་ལས། ཁྱད་པར་ནི་འདུག་ནའོ་ཞེས་པའི་གནས་སུ་འགྲེང་
ནའོ་ཞེས་གསུངས་ལ། སྔར་སྐྱབས་མེད་པ་ལ་མངོན་སུམ་དུ་ཞེས་པའི་གནས་སུ་འདིར་ནི་
དེ་གཉིས་དང་དགེ་སློང་གི་བར་ན་སྐྱབས་ཡོད་པར་རོ་ཞེས་པ་དང་དབེན་པར་ཞེས་གསུངས་
སོ༑ ༑འདིའི་མཐར་ཐུག་ནི་ཚོར་བྱེད་ཀྱིས་ཚོར་བའོ། །ཡན་ལག་གི་དོན་ནི། དབེན་པར་
ཞེས་པ་ནས་སོ། །ཉལ་པོ་ཤོམ་པའི་ཁྱིམ་ན་འདུག་པ་འགྲེང་བ་གཉིས་པོ་འདི་ལ་མཐོང་
བའི་སྤྱོད་ཡུལ་གྱི་མཐའ་ཚད་ནི་ལྟུང་བྱེད་སྐྱེད་པའི་གནས་ཀྱི་མཐའ་ཡིན་ནོ་ཞེས་བམ་པོ་ལྔ་
བཅུ་པའི་བཤད་ལུགས་ཏེ། དེ་ཉིད་ལས་མཐོང་བའི་སྤྱོད་ཡུལ་གྱི་མཐའ་ཚུན་ཆད་ལ་ན་
སྨད་པ་མེད་དོ་ཞེས་སོ། །འོན་ཀྱང་ལུང་རྣམ་འབྱེད་དང་དེའི་འགྲེལ་བ་ལས་ལྟུང་བྱེད་འདི་
ལ༑ འདོམ་གང་གི་ནང་ཡན་ལག་ཏུ་གསུངས་པ་སྔར་བཤད་པའི་དེའི་རྗེས་སུ་འབྲངས་ཏེ་
འདུག་འགྲེང་གཉིས་པོ་འདི་ལ་མཐོང་བའི་སྤྱོད་ཡུལ་གྱི་མཐའ་ཚུན་ཆད་ནི་ཉེས་པ་ཙམ་
བསྐྱེད་པའི་གནས་ཀྱི་མཐའ་ཡིན་ནོ་ཞེས་བཤད་པར་བྱའོ། །
ད་ནི་གཅེར་བུ་ལ་སྦྱིན་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་
 

གཞི་ནི་མཉན་ཡོད་དུ་ཀུན་དགའ་བོས་མ་བརྟགས་པར་གཅེར་བུ་ལ་ཟས་སྦྱིན་པ་ལས་ལྟུང་
བྱེད་དུ་བཅས་སོ། །དགག་བྱ་ནི་ཆེས་མཆོད་པའི་གནས་སུ་བྱེད་དོ་ཞེས་གཞན་དག་མ་དད་
པ་སྐྱེ་བའོ། །ངོ་ཏི་ནི་བཅས་ལྡན་དགེ་སློ་གིས་མུ་སྟེགས་ཀྱི་རབ་ཏུ་བྱུང་བ་ལ་དགོས་པ་ཁྱད་
པར་ཅན་ལ་མ་བལྟོས་པར་ངག་གི་རིག་བྱེད་ཀྱིས་ཟས་བྱིན་ཞིང་དེས་བླངས་པ་ལས་གྱུར་
པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་ལ་སྦྱིན་པའི་ཡུལ་
དང་། གང་སྦྱིན་པའི་དངོས་པོའོ། །དང་པོ་ལ་བདུན་ལས་མུ་སྟེགས་ཀྱི་རབ་བྱུང་ཡིན་པ་སྟེ།
རབ་ཏུ་བྱུང་བ་འདི་མིན་པའི་གཅེར་བུའོ་ཞེས་གསུངས་པས་སོ། །རང་གི་ཉེ་དུ་མ་ཡིན་པ་
དང་། གདུལ་བྱ་ལ་བལྟོས་པ་མ་ཡིན་པ་དང་། ནད་པ་མ་ཡིན་པ་སྟེ། ཉེ་དུ་དང་རབ་ཏུ་བྱུང་བ་
ལ་བལྟོས་པ་དང་ནད་པ་མ་གཏོགས་སོ་ཞེས་གསུངས་པས་སོ། །བདག་ལས་རྫས་ཀྱི་སྒོ་
ནས་ཐ་དད་པ་སྟེ། དགག་བྱའི་གནད་ཀྱིས་སྦྱར་རོ། །ཐ་སྙད་ལྔ་ལྡན་དང་ལུང་ཐ་མལ་པར་
གནས་པ་སྟེ། སྔར་བཤད་པ་བཞིན་ནོ། །
གཉིས་པ་གང་སྦྱིན་པའི་དངོས་པོ་ལ་བཞི་ལས། དུས་སུ་རུང་བ་ཡིན་པ་སྟེ། བཅའ་
བར་བྱ་བ་དང་། བཟའ་བར་བྱ་བ་དག་གོ་ཞེས་གསུངས་པས་སོ། །རང་གི་ཡིན་པ་སྟེ། རང་
གི་སྦྱིན་ནའོ་ཞེས་གསུངས་པའི་གནད་ཀྱིས་སོ། །རང་དང་མུ་སྟེགས་ཅན་དེ་ལ་རུང་བ་དང་
ཚད་དང་ལྡན་པ་སྟེ་བཞིའོ། །བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་
མ་འཁྲུལ་བའོ། །ཀུན་སློང་ནི་རང་གར་མུ་སྟེགས་ཅན་ལ་ཟས་སྦྱིན་པར་འདོད་པ་རྒྱུན་མ་
ཆད་པའོ། །སྦྱོར་བ་ནི་ངག་མཚན་ཉིད་ལྔ་ལྡན་གྱིས་བརྗོད་ཅིང་ལུས་སམ་ལུས་དང་འབྲེལ་
བར་སྦྱིན་པར་ཞུགས་པའོ། །མཐར་ཐུག་ནི་སྦྱིན་ཡུལ་དེས་ཐོབ་བློ་སྐྱེས་པའོ་ཞེས་གསུངས་
སོ༑ ༑ཡན་ལག་གི་དོན་ལ། སྦྱིན་དུ་འཇུག་ན་ཡང་ངོ་ཞེས་འདིར་ཉེས་བྱས་སུ་བཤད་པ་
དང་། ལུང་རྣམ་འབྱེད་ལས། གཞན་སྦྱིན་དུ་འཇུག་པ་ལ་ལྟུང་བ་མེད་དོ་ཞེས་གསུངས་པ་
 

འགལ་ལོ་ཞེ་ན་དེ་ནི་རང་གིས་ཞལ་ཏ་མ་བྱས་པར་སྦྱིན་དུ་འཇུག་ན་ལྟུང་མེད་ཡིན་གྱི།
འདིར་ཉེས་བྱས་སུ་གསུངས་པ་ནི། རང་གི་ཞལ་ཏ་བྱས་ནའོ་ཞེས་སོ། །
ད་ནི་དམག་ལ་ལྟ་བའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་ནི་
མཉན་ཡོད་དུ་དྲུག་སྡེས་དམག་ལ་བལྟས་པ་ལས་ལྟུང་བྱེད་དུ་གསུངས་སོ། །དགག་བྱ་ནི་
རང་གཞན་གྱིས་ལུས་སྲོག་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གིས་རང་རྒྱལ་
པོ་ལ་སོགས་པས་བོས་པ་མེད་པར་དམག་མཚན་ཉིད་དང་ལྡན་པ་དངོས་སུ་འཐབ་པའམ།
འཐབ་པའི་སྟ་གོན་དུ་གནས་པ་ལ་རང་གང་ན་འདུག་པ་དེའི་ཉེ་འཁོར་ལས་འདས་ཏེ་
བལྟས་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་ལ་ལྟ་བའི་ཡུལ་དང་།
གང་ནས་ལྟ་བའི་གནས་དང་། གང་གིས་ལྟ་བའི་རྟེན་ནོ། །དང་པོ་ལ་དྲུག་ལས། དངོས་སུ་
འཐབ་པའམ་སྟ་གོན་དུ་གནས་པ་སྟེ། གཡུལ་ལ་མངོན་པར་དགའ་བའི་ཞེས་གསུངས་
པས་སོ། །བཞི་ཡན་ཆད་དུ་ལོངས་པས་དམག་གི་མཚན་ཉིད་དུ་གྲུབ་པ་སྟེ། དམག་ལ་ཞེས་
གསུངས་པས་སོ། །རེ་རེའམ་གཉིས་གསུམ་འཐབ་པ་ལ་བལྟས་ན་ཉེས་བྱས་སོ། །དེ་དག་
ཁྱིམ་པ་ཡིན་པ་དང་། སྐྱེས་པ་ཡིན་པ་སྟེ། རབ་བྱུང་གིས་དམག་བྱེད་པ་དང་། བུད་མེད་
འབའ་ཞིག་གིས་དམག་བྱེད་པ་འབྱུང་རིང་བས། དགག་བྱ་གནས་སྐབས་ཀྱི་སྒོ་ནས་མི་
རྫོགས་པའི་ཕྱིར་རོ། །དེ་དག་ལ་ལྟ་ན་ཞེས་བྱས་སོ། །ཐ་སྙད་ལྔ་ལྡན་དང་། ལུས་ཐ་མལ་
པར་གནས་པ་སྟེ། སྔར་བཤད་པ་བཞིན་ནོ། །གཉིས་པ་གང་ནས་ལྟ་བའི་གནས་ལ་གཉིས་
ལས། རང་གང་ན་འདུག་པ་དེ་ནས་འཕགས་ཤིང་ཉེ་འཁོར་ལས་འདས་པ་ཡིན་པ་སྟེ།
འཕགས་པའི་ཉེ་འཁོར་གྱི་མཐའ་ལས་འདས་ཏེ་ཞེས་གསུངས་ཤིང་། ཊིཀ་ལས། ཉེ་འཁོར་
གྱི་མཐའ་ལས་མ་འདས་པར་དགེ་སློང་གིས་གཞན་བསྒྱུར་བ་ཙམ་གྱིས་མཐོང་བ་ལ་ནི་
ཉེས་བྱས་སུ་འགྱུར་རོ་ཞེས་སོ། །ལེགས་པར་ཐ་སྙད་གདགས་སུ་རུང་བ་སྟེ། གཞན་དུ་ན་
 

དགག་བྱ་མི་རྫོགས་པའི་ཕྱིར་རོ། །གསུམ་པ་གང་གིས་ལྟ་བའི་རྟེན་ནི། རྒྱལ་པོ་ལ་སོགས་
པས་བོས་པ་མ་ཡིན་པ་སྟེ། རྒྱལ་པོ་དང་བཙུན་མོ་དང་ཞེས་གསུངས་པས་སོ། །བསམ་པའི་
ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་སློང་ནི་རང་གར་
དམག་ལ་ལྟ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་དམག་ལ་ལྟ་བར་ཞུགས་པའོ། །
མཐར་ཐུག་ནི་དམག་མཐོང་བའོ། །ཡན་ལག་གི་དོན་ནི་གཡུལ་ལས་མངོན་པར་དགའ་
བའི་ཞེས་སོ། །ད་ནི་དམག་གི་ནང་ན་གནས་པའི་ལྟུང་བྱེད་འཆད་དོ། །
འདིའི་སྤྱི་དོན་ལ་བཞི་ལས། གླེང་གཞི་ནི་དྲུག་སྡེས་མཉན་ཡོད་ནས་སོང་སྟེ་རི་བྲག་
པ་དང་ཉེ་བར་དམག་གི་ནང་ན་གནས་པ་ལས་ལྟུང་བྱེད་དུ་བཅས་སོ། །དགག་བྱ་ནི་རང་
ངམ་གཞན་གྱི་ལུས་སྲོག་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གིས་དམག་གི་
མཚན་ཉིད་དུ་གྲུབ་པའི་ནང་དུ་གནས་ཏེ་དགོས་པ་མེད་པའི་མཚན་མོ་གཅིག་ཡན་ཆད་
འདས་པ་ལས་གྱུར་པའི་ལྟུང་བ་དངོས་གཞིའོ། །ཡན་ལག་ལ་བཞི་ལས། གཞིའི་ཡན་ལག་
གོ༑ །དེ་ལ་གསུམ་སྟེ། གང་དང་གནས་པའི་ཡུལ་དང་། གང་དུ་གནས་པའི་གནས་དང་།
གང་གི་ཚེ་གནས་པའི་དུས་སོ། །དང་པོ་ལ་ལྔ་སྟེ། འཐབ་པའམ་སྟ་གོན་དུ་གནས་པ་ཡན་
ལག་ཏུ་མི་དགོས། གཞན་ལྔ་པོ་སྔ་མ་དང་འདྲའོ། །གཉིས་པ་ནི། དམག་དེའི་ནང་ཁོངས་
སུ་གཏོགས་པ་སྟེ་རྣམ་འབྱེད་ལས་དམག་དེའི་ནང་དུ་ཞེས་བྱ་བ་ནི་དམག་ཆས་པ་དེའི་ནང་
དུའོ་ཞེས་གསུངས་སོ། །གསུམ་པ་ནི། དམག་དེའི་ནང་ཁོངས་སུ་གནས་པ་ལ་དགོས་པ་
མེད་པའི་དུས་ཡིན་པ་སྟེ། དེ་དག་མེད་པ་དེར་ཞེས་གསུངས་པས་སོ། །བསམ་པའི་ཡན་
ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་སློང་ནི་རང་གར་དམག་
གི་ནང་ན་གནས་པར་འདོད་པ་རྒྱུན་མ་ཆད་པའོ། །སྦྱོར་བ་ནི་དེར་གནས་པར་བྱེད་པའོ། །
མཐར་ཐུག་ནི་དགོས་པ་མེད་པའི་དུས་ཀྱི་མཚན་མོ་མཐའི་སྐད་ཅིག་གོ། །
ཡན་ལག་གི་དོན་ནི། དེ་དག་མེད་པར་དེར་ཞེས་པ་ནི་ལུང་རྣམ་འབྱེད་ལས་རྒྱལ་པོ་
 

དང་བཙུན་མོ་དང་ལྗོངས་ཀྱི་མི་ན་རེ་འདུག་ཤིག་ཅེས་ཟེར་བ་ལ་ལྟུང་བ་མེད་དོ། །བར་ཆད་
ཉེ་བར་གནས་པར་གྱུར་ན་ལྟུང་བ་མེད་དོ་ཞེས་དམག་གི་ནང་དུ་གནས་པའི་ལྟུང་མེད་དུ་
གསུངས་པ་དེ་དག་འདིར་བསྡུས་པའོ། །ཉིན་མཚན་གཉིས་ལས་ལྷག་པར་ཞེས་པ་དང་།
ལུང་རྣམ་འབྱེད་ལས། ཉིན་མཚན་གཉིས་ཀྱི་མཐའ་ཚུན་ཆད་དུ་གནས་པར་བྱའོ་ཞེས་
གསུངས་པ་ནི་གླེང་གཞིའི་དབང་གིས་མཚོན་པ་ཙམ་སྟེ། ཆོས་ལྡན་གྱི་དགོས་པ་ཁྱད་པར་
ཅན་ཡོད་ན་ཉིན་མཚན་བརྒྱ་འདས་ཀྱང་ཉེས་པ་མེད་ལ། དགོས་པ་ཁྱད་པར་ཅན་དེ་མེད་
པར་གནས་ན་ནི་ཞག་གཅིག་གནས་ན་ཡང་ལྟུང་བྱེད་དུ་འགྱུར་བའོ་ཞེས་གསུངས་སོ། །
ད་ནི་དཔུང་གི་ཡན་ལག་ལ་ཉམས་སུ་མྱོང་བའི་ལྟུང་བྱེད་འཆད་དེ། འདིའི་སྤྱི་དོན་
ལ་བཞི་ལས། གླེང་གཞི་ནི་དྲུག་སྡེས་མཉན་ཡོད་ནས་སོང་སྟེ། རི་བྲག་པ་དང་ཉེ་བར་
དམག་བཤམས་པ་དཀྲུག་པ་ལ་སོགས་པ་བྱས་པ་ལས་ལྟུང་བྱེད་དུ་བཅས་སོ། །དགག་བྱ་
ནི་རང་གཞན་གྱི་ལུས་སྲོག་ལ་གནོད་པའོ། །ངོ་ཏི་ནི་དཔུང་གི་ཡན་ལག་ཉམས་སུ་མྱོང་
བའི་ལྟུང་བྱེད་འདི་ལ་གསུམ་སྟེ། དམག་ལ་རེག་པ་དང་བཤམས་པ་དཀྲུག་པ་དང་། དམག་
ལ་ལྟ་བའོ། །དང་པོ་གཉིས་ནི་རྒྱལ་པོ་ལ་སོགས་པས་བོས་ཀྱང་རུང་མ་བོས་ཀྱང་རུང་སྟེ།
བཅས་ལྡན་དགེ་སློང་གིས་དམག་ལ་རེག་པ་དང་། གཡུལ་བཤམས་པ་དཀྲུགས་པ་ལས་
གྱུར་པའི་ལྟུང་བ་དངོས་གཞིའོ། །གསུམ་པ་ནི། དགེ་སློང་དེ་རྒྱལ་པོ་ལ་སོགས་པས་བོས་
པའི་ཚེ་ན་འཕགས་ཤིང་ཉེ་འཁོར་གྱི་མཐའ་ལས་འདས་ཏེ་དམག་ལ་ལྟ་ན་དཔུང་གི་ཡན་
ལག་ཉམས་སུ་མྱོང་བའི་ལྟུང་བྱེད་དོ། །འོ་ན་འདི་དང་སྔར་གྱི་དམག་ལ་ལྟ་བའི་ལྟུང་བྱེད་
ཀྱི་ཁྱད་པར་ཅི། འདི་ནི་རྒྱལ་པོ་ལ་སོགས་པས་བོས་པའི་དགེ་སློང་གིས་དམག་ལ་ལྟ་བ་
ཡིན་ལ། སྔ་མ་ནི་རྒྱལ་པོ་ལ་སོགས་པས་མ་བོས་པའི་དགེ་སློང་གིས་དམག་ལ་ལྟ་བ་སྟེ།
ལུང་གི་གླེང་གཞི་ལས་རྒྱལ་པོས་མ་བོས་པ་དང་པོས་པར་གསུངས་པ་དེ་ཤེས་བྱེད་ཡིན་ནོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ལས། རེག་པ་དང་བཤམས་པ་
 

དཀྲུགས་པ་གཉིས་ཀྱི་གཞིའི་ཡན་ལག་དང་། སྐབས་འདིའི་དམག་ལ་ལྟ་བའི་གཞིའི་ཡན་
ལག་གོ། །དང་པོ་ནི། རེག་པ་དང་བཤམས་པ་དཀྲུག་པའི་ཡུལ་དེ་དམག་ཆོས་དྲུག་ལྡན་ཏེ་
སྔར་དམག་ལ་ལྟ་བའི་ཡུལ་དང་འདྲའོ། །
གཉིས་པ་ལ་གསུམ་སྟེ། གང་ལ་ལྟ་བའི་ཡུལ་དང་། གང་ནས་ལྟ་བའི་གནས་དང་།
གང་གིས་ལྟ་བའི་རྟེན་ནོ། །དང་པོ་གཉིས་ནི་སྔར་གྱི་དམག་ལ་ལྟ་བ་དང་འདྲའོ། །གསུམ་
པ་ནི། དགེ་སློང་རྒྱལ་པོ་ལ་སོགས་པས་བོས་པ་ཡིན་པ་སྟེ། ལུང་གི་གླེང་གཞི་ལས་རྒྱལ་
པོས་བོས་པ་ལས་འདི་གསུངས་པས་སོ། །མ་བོས་པས་དམག་ལ་ལྟ་ན་ནི་དམག་ལྟུང་དང་
པོར་འགྱུར་རོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་རེག་པའམ་བཤམས་པ་དཀྲུག་པའམ་ལྟ་བར་འདོད་པ་རྒྱུན་མ་ཆད་པའོ། །
སྦྱོར་བ་ནི་རེག་པའམ་བཤམས་པ་དཀྲུག་པའམ་ལྟ་བར་ཞུགས་པའོ། །མཐར་ཐུག་ནི་
དམག་ལ་རེག་པ་ལ་སོགས་པ་ཉམས་སུ་མྱོང་བའོ། །ཡན་ལག་གི་དོན་ལ་བསྡུས་པ་དང་སོ་
སོ་དག་གོ་ཞེས་པ་ནི། འགྲེལ་ཆུང་ལས། དཔུང་གི་ཡན་ལག་བཞི་པོ་ཀུན་བསྡུས་པ་དང་
བཞི་པོ་གང་རུང་རེ་རེ་སོ་སོ་དག་བྱེད་པ་པོ་ཉིད་དོ་ཞེས་སོ། །སྦྱོར་བ་ལ་ནི་ཉེས་བྱས་ཀྱིའོ་
ཞེས་པ་འདི་ལ་བཤད་ལུགས་གཉིས་ལས། འགྲེལ་ཆུང་ལས་ནི་དམག་ལ་ལྟ་བར་འགྲོ་
བར་སེམས་ཤིང་སྦྱོར་བ་ནི་ཉེས་བྱས་སོ་ཞེས་བཤད་དེ། སྐབས་འདིར་རང་གི་རྣམ་བཤད་
དང་ཊཱི་ཀ་ལས་ནི་འཐབ་པའི་སྟ་གོན་བྱས་པའི་སྦྱོར་བ་སྟ་གོན་མ་བྱས་པ་དེ་ལ་ནི་དངོས་
དང་སྦྱོར་བ་གཉིས་ཀ་ལས་ཉེས་བྱས་ཀྱི་བྱེད་པ་པོའོ་ཞེས་གསུངས་ལ། སྐབས་འདིར་ལུང་
རྣམ་འབྱེད་ལས་ཀྱང་། གོ་མ་བཀོན་པའི་བཤམས་པ་ཁྲུག་པར་བྱེད་ན་ཉེས་བྱས་སུ་འགྱུར་
རོ་ཞེས་གསུངས་སོ། །འོ་ན་སྦྱོར་བ་ལ་ནི་ཞེས་པ་འདི་དང་མ་འཆོས་པ་ཉིད་ལ་ནི་ཁྱད་པར་ཅི་
ཞེ་ན། འདི་ནི་དམག་ལྟུང་འདི་ཉིད་ཀྱི་ན་སྨད་བསྟན་ལ། །འོག་མས་ནི་དམག་ལྟུང་གསུམ་
 

ཀའི་ན་སྨད་བསྟན་པའོ། །
ད་ནི་བརྡེག་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་ནི་མཉན་
ཡོད་དུ་འཆར་ཀས་དགེ་སློང་ལ་བརྡེགས་པ་ལས་ལྟུང་བྱེད་དུ་བཅས་སོ། །དགག་བྱ་ནི་རང་
རིགས་ཀྱི་ལུས་སྲོག་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གིས་རྙོག་པ་ཅན་གྱི་
སེམས་ཀྱིས་རྡེག་པར་འདོད་པར་དགེ་སློང་གཞན་ལ་བརྡེགས་ཏེ་ཕོག་པ་ལས་གྱུར་པའི་
དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ནི། གང་ལ་བརྡེག་པའི་ཡུལ་དགེ་སློང་
ཆོས་དྲུག་ལྡན་ནོ། །བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་
བའོ། །ཀུན་སློང་ནི་རང་གར་རྙོག་པ་ཅན་གྱི་སེམས་ཀྱིས་བརྡེག་པར་འདོད་པ་རྒྱུན་མ་
འཆད་པའོ། །སྦྱོར་བ་ནི་བརྡེག་པར་ཞུགས་པའོ། །མཐར་ཐུག་ནི་ལུས་ལ་ཕོག་པའོ། །ཡན་
ལག་གི་དོན་རྙོག་པ་ཅན་གྱི་ཞེས་སོ། །
ད་ནི་གཟས་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་ནི་
མཉན་ཡོད་དུ་འཆར་ཀས་དགེ་སློང་ལ་བརྡེག་པར་གཟས་པ་ལས་ལྟུང་བྱེད་དུ་བཅས་སོ། །
དགག་བྱ་ནི་རང་རིགས་ཀྱི་སེམས་བདེ་བ་ལ་གནོད་པའོ། ། ངོ་ཏི་ནི་བཅས་ལྡན་དགེ་སློང་
གི་རྙོག་པ་ཅན་གྱི་སེམས་ཀྱིས་དགེ་སློང་གཞན་ལ་བརྡེག་པར་གཟས་པ་ལས་གྱུར་པའི་
ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ནི། གང་ལ་གཟས་པའི་ཡུལ་དགེ་སློང་
ཆོས་དྲུག་ལྡན་ནོ། །བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་
བའོ། །ཀུན་སློང་ནི་རང་གར་རྙོག་པ་ཅན་གྱི་སེམས་ཀྱིས་བརྡེག་པར་གཟའ་བར་འདོད་པ་
རྒྱུན་མ་ཆད་པའོ། །སྦྱོར་བ་ནི་བརྡེག་པར་གཟའ་བར་ཞུགས་པའོ། །མཐར་ཐུག་ནི་གཟས་
པ་རྫོགས་པའོ། །ཡན་ལག་གི་དོན་ནི་བརྡེག་པ་གཟས་ནའོ་ཞེས་སོ། །
 

ད་ནི་གནས་ངན་ལེན་འཆབ་པའི་ལྟུང་བྱེད་འཆད་དེ། གླེང་གཞི་ནི་མཉན་ཡོད་དུ་ཉེ་
དགས་གནས་ངན་ལེན་བཅབས་པ་ལས་ལྟུང་བྱེད་དུ་བཅས་སོ། །དགག་བྱ་ནི་རང་རིགས་
ཀྱི་ཚུལ་ཁྲིམས་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གིས་འཐོལ་ཡུལ་མཚན་ཉིད་
དང་ལྡན་པ་ཡོད་པའི་གནས་སུ་དགེ་སློང་གཞན་གྱིས་ཕམ་པའམ་དགེ་འདུན་ལྷག་མ་
བཅབས་ཏེ་མཚན་མོ་འདས་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས་གཞིའི་ཡན་ལག་གོ། །དེ་ལ་བཞི་སྟེ། གང་འཆབ་པའི་
དངོས་པོ་དང་། གང་གིས་འཆབ་པའི་ལྟུང་བའི་བདག་པོ་དང་། གང་དུ་འཆབ་པའི་གནས་
དང༌། གང་གིས་འཆབ་པའི་རྟེན་ནོ། །དང་པོ་ལ་གསུམ་སྟེ། ཕམ་པའམ་ལྷག་མའི་དངོས་
གཞི་ཡིན། དགེ་སློང་གཞན་དེའི་རྒྱུད་དང་འབྲེལ་བར་ཡོད། ངོ་བོ་ཤེས་སམ་ཡིད་གཉིས་ཟ་
བ་སྟེ། ཕམ་པར་འགྱུར་བ་དང་། དགེ་འདུན་ལྷག་མ་དག་ཞེས་པ་དང་། ཞུ་འགྲེལ་ལས།
ཉེས་བྱས་སུ་གསུངས་པ་ནི་གཞན་གྱི་ཡིན་པ་ཉིད་མེད་པའི་ཕྱིར་ཏེ། བདག་ཉིད་ཀྱི་གནས་
ངན་ལེན་གྱི་ལྟུང་བ་འཆབ་པ་བཞིན་ནོ་ཞེས་བཤད་པས་ཤེས་སོ། །ངོ་བོ་ཤེས་སམ་ཡིད་
གཉིས་ཟ་བ་སྟེ། འཆབ་པ་ལ་དགེ་འདུན་ལྷག་མ་ཉིད་ལ་ཡིད་གཉིས་ཟ་བ་ནི་ཤེས་པ་དང་
འདྲའོ་ཞེས་གསུངས་པས་སོ། །གཉིས་པ་གང་གིས་འཆབ་པ་ལྟུང་བའི་བདག་པོ་ནི་དགེ་
འདུན་ལྷག་མ་འཆབ་བའི་ཆ་ནས་དགེ་སློང་ཆོས་དྲུག་ལྡན་ཡིན་ལ། ཕམ་པའམ་འཆབ་པ་
ལ་ནི་ཡུལ་དེ་ཕམ་པས་གོས་པ་ཡན་ལག་ཏུ་དགོས་པས། དགེ་སློང་གི་སྡོམ་པ་རྣམ་པར་
དག་པ་ཡན་ལག་མ་ཡིན་གྱི། དགེ་སློང་གི་སྡོམ་པ་ཙམ་པོ་དང་ལྡན་པའོ། །མཚན་མཐུན་ལྟ་
མཐུན་ལ་སོགས་པ་ལྔ་སྔར་དང་འདྲའོ། །གསུམ་པ་གང་དུ་བཅབས་པའི་གནས་ནི། འཐོལ་
ཡུལ་མཚན་ཉིད་དང་ལྡན་པ་ཡོད་པའི་གནས་ཡིན་པ་སྟེ། བརྗེད་པའི་ཡན་ལག་མེད་ན་
ཞེས་གསུངས་པས་སོ། །བཞི་པ་གང་གིས་འཆབ་པའི་རྟེན་ནི། བར་ཆད་སྤང་བ་ལ་བལྟོས་
པ་མ་ཡིན་པ་སྟེ། བདེ་བ་ལ་མི་རེག་པ་དང་དགེ་སློང་གི་ཚུལ་དང་ཞེས་གསུངས་པས་སོ། །
 

བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་རང་གར་འཆབ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་འཆབ་པར་ཞུགས་པའོ། །
མཐར་ཐུག་ནི་མཚན་མོ་མཐའི་སྐད་ཅིག་སྟེ། ཉིན་མཚན་གྱི་མཐར་རོ་ཞེས་པ་དང་། དེའི་
ཊིཀ་ལས། སྐྱ་རེངས་འཆར་ཀ་ཚུན་ཆད་ཅེས་བྱ་བའི་ཐ་ཚིག་གོ་ཞེས་གསུངས་སོ། །འོ་ན་
སྐབས་འདིར་ལུང་རྣམ་འབྱེད་ལས། སྐྱ་རེངས་ཤར་ན་ལྟུང་བྱེད་དུ་འགྱུར་རོ། །ཞེས་གསུངས་
པ་དང་འགལ་ཞེ་ན། དེའི་ཚེ་ན་ལྟུང་བྱེད་དུ་འགྱུར་བ་ལ་མངོན་དུ་འགྱུར་ཞེས་གསུངས་
པའོ། །ཡན་ལག་གི་དོན་ནི་ཕམ་པར་འགྱུར་བ་དང་ཞེས་སོ། །
ད་ནི་ཟན་གཅོད་དུ་འཇུག་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས།
གླེང་གཞི་ནི་མཉན་ཡོད་དུ་ཉེ་དགས་ཆེད་དུ་བསམས་ཏེ་དགེ་སློང་གི་ཟན་གཅོད་དུ་འཇུག་
པ་ལས་ལྟུང་བྱེད་དུ་བཅས་སོ། །དགག་བྱ་ནི་རང་རིགས་ཀྱི་འཚོ་བ་ལ་གནོད་པའོ། །ངོ་ཏི་ནི་
བཅས་ལྡན་དགེ་སློང་གིས་དགེ་སློང་གཞན་ལ་ཁྱིམ་པས་འདྲེན་པ་དེ་དག་གི་རིག་བྱེད་ཀྱིས་
ཟན་གཅོད་དུ་བཅུག་སྟེ། ཁྱིམ་པ་དེས་དོན་གོ་བ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་བཞི་སྟེ། གང་གི་ཟན་གཅོད་དུ་འཇུག་
པའི་ཡུལ་དང་། གང་ལ་གཅོད་དུ་འཇུག་པའི་ཡུལ་དང་། གང་གཅོད་དུ་འཇུག་པའི་དངོས་
པོ་དང་། གང་གི་ཚེ་གཅོད་དུ་འཇུག་པའི་དུས་སོ། །དང་པོ་ནི་བདུན་སྟེ། དགེ་སློང་ཆོས་
དྲུག་ལྡན་གྱི་སྟེང་དུ། ཟན་བཅད་པས་ཕན་པའི་ནད་དང་མི་ལྡན་པ་སྟེ། ནད་ཀྱི་གཉེན་པོའི་
དོན་ཉིད་མ་གཏོགས་པར་ཞེས་གསུངས་པས་སོ། །གཉིས་པ་ནི་བཞི་ལས། ཁྱིམ་པ་ཡིན་པ་
དང༌། དགེ་སློང་གཞན་ལ་དེ་བསམ་པ་ཐག་པ་ནས་ཟས་སྦྱིན་པར་བསྔོ་བ་པོ་ཡིན་པ་སྟེ།
ཁྱིམ་པ་སྦྱིན་པ་པོ་ཞེས་གསུངས་པས་སོ། །ཐ་སྙད་ལྔ་དང་ལྡན་པ་དང་། ལུས་ཐ་མལ་པར་
གནས་པ་གཉིས་སྔར་བཤད་པ་དང་འདྲའོ། །གསུམ་པ་ལ་བཞི་སྟེ། དུས་སུ་རུང་བ་ཡིན་པ་
སྟེ་ཟན་གཅོད་དུ་ཞེས་པས་སོ། །དགེ་སློང་དེ་ལ་སྦྱིན་པར་བསྔོས་པ་སྟེ། སྦྱིན་པ་པོ་ཞེས་
 

གསུངས་པའི་ཤུགས་ཀྱིས་གྲུབ་བོ། །རུང་བ་དང་ཚད་དང་ལྡན་པ་སྟེ་བཞིའོ། །བཞི་པ་ནི་
དུས་ཉི་མ་ཕྱེད་ཡོལ་བ་སྟེ། ཕྱི་དྲོ་ཕན་ཆད་ནི་དགེ་སློང་གི་ཟན་གཅོད་དུ་འཇུག་པ་ལ་མི་
རིགས་པ་མེད་དོ། །་
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་ཟན་གཅོད་དུ་འཇུག་པར་འདོད་པ་རྒྱུན་མ་ཆད་པའོ། །སྦྱོར་བ་ནི་ངན་
མཚན་ཉིད་ལྔ་ལྡན་གྱིས་ཟན་གཅོད་དུ་འཇུག་པར་ཞུགས་པའོ། །མཐར་ཐུག་ནི་ཁྱིམ་པ་
དེས་དོན་གོ་བའོ། །ཡན་ལག་གི་དོན་ནི་ནད་ཀྱི་ཞེས་པ་ནས་སོ། །
ད་ནི་མེ་ལ་རེག་པའི་ལྟུང་བྱེད་འཆད་དེ། སྐབས་དང་འབྲེལ་བའི་བསླབ་བྱ་ནི་སེང་
གེ་ལ་ཞེས་ཏེ་གླེང་གཞི་དང་འབྲེལ་ནས་གསུངས་པའོ། །དུས་བྱིན་གྱིས་བརླབས་ན་ལྟུང་བ་
མེད་པ་ནི་སྟོན་པ་དང་ཞེས་སོ། །དུས་བྱིན་གྱིས་བརླབས་པ་འདིས་མཚོན་ནས། བྱིན་གྱིས་
བརླབས་པ་སྤྱིར་བཤད་ན། འདུལ་བ་ལས་བྱིན་རླབས་བཅུ་གཅིག་གསུངས་ཏེ། །གོས་དང་
ལྷུང་བཟེད་རིན་པོ་ཆེ། །ལྟུང་བ་གསོ་སྦྱོང་དབྱར་དང་ནི། །དགག་དབྱེ་སྨན་དང་རུང་ཁང་
དང་། །རྙེད་པ་དུས་ཀྱི་བྱིན་རླབས་སོ། །དེའང་གཞན་རྣམས་སོ་སོའི་སྐབས་སུ་སྟོན་ལ།
དུས་བྱིན་གྱིས་བརླབས་པ་འདིའི་སྤྱི་དོན་ལ་གཉིས་ཏེ། དགོས་པའི་དང་། བསྡུས་
པའི་དོན་ཏོ། །དང་པོ་ལ་གཉིས་ལས་གཞན་ལུགས་དགག་པ་ནི་ཁ་ཅིག་ན་རེ། ཆོས་ལྡན་
གྱི་བྱ་བ་ལ་མེ་ལ་རེག་པ་ལ་དུས་བྱིན་གྱིས་མ་བརླབས་པར་མེ་ལ་རེག་ཀྱང་མེ་རེག་གི་ལྟུང་
བ་མི་བསྐྱེད་དེ་ཆོས་ལྡན་གྱི་དོན་དུ་གནང་བའི་ཕྱིར་རོ། །དུས་བྱིན་གྱིས་མ་བརླབས་ན་དུས་
དྲན་མི་བྱེད་པ་ཉིད་ཀྱི་བསླབ་བྱའི་ཉེས་བྱས་བསྐྱེད་དེ་རྣམ་འབྱེད་འགྲེལ་ལས་དུས་ཡོད་
བཞིན་དུ་བྱིན་གྱིས་མ་བརླབས་པར་མེ་སྦར་བར་བྱེད་པ་ལ་ནི་ཉེས་བྱས་སུ་འགྱུར་ཞེས་པ་
དང་། འདི་ཉིད་ལས་ཐམས་ཅད་ལ་དུས་དག་ཡོད་ཀྱང་བྱིན་གྱིས་མ་བརླབས་ནའོ་ཞེས་ཉེས་
བྱས་སུ་གསུངས་པས་ཤེས་སོ་ཞེས་ཟེར་རོ། །
 

དེ་དགག་པ་གཉིས་ལས་གནོད་བྱེད་བརྗོད་པ་ནི་ཆོས་ལྡན་གྱི་བྱ་བ་ཡིན་ཙམ་གྱིས་
མེ་རེག་གནང་ན། ལུང་དགེ་སློང་མའི་རྣམ་འབྱེད་ལས་སངས་རྒྱས་ཀྱི་ཆེད་དུ་དུས་བྱིན་གྱིས་
མ་བརླབས་པར་མེ་ལ་རེག་ན་ལྟུང་བྱེད་དོ། །དགེ་འདུན་གྱི་ཕྱིར་མེ་སྦོར་ན་དུས་བྱིན་གྱིས་
བརླབས་པར་བྱའོ། །དུས་བྱིན་གྱིས་མ་བརླབས་པར་མེ་སྦྱོར་བར་བྱེད་ན་ལྟུང་བྱེད་དོ་ཞེས་
གསུངས་པ་དང་འགལ་ཞིང་། དགེ་སློང་གི་རྣམ་འབྱེད་ལས་ཀྱང་། དགེ་སློང་གིས་མེ་སྦྱོར་
བར་བྱེད་ན་དེས་དུས་བྱིན་གྱིས་བརླབས་པར་བྱའོ། །དུས་བྱིན་གྱིས་མ་བརླབས་པར་སྦྱར་
བར་བྱེད་ན་ལྟུང་བྱེད་དུ་འགྱུར་རོ་ཞེས་གསུངས་པ་དང་འགལ་ལོ། །དེ་ཡང་དུས་བྱིན་གྱིས་
བརླབས་པར་བྱའོ་ཞེས་གསུངས་པས། ཆེད་དུ་བྱ་བ་ཆོས་ལྡན་ཡིན་པར་གྲུབ་སྟེ། ཆོས་དང་
མི་ལྡན་པ་ལ་གནང་བའི་དུས་དག་ཡོད་པ་མི་སྲིད་པའི་ཕྱིར་རོ། །དུས་བྱིན་གྱིས་མ་བརླབས་
པར་མེ་སྦར་བར་བྱེད་ན་ལྟུང་བྱེད་དུ་གསུངས་པས། དུས་བྱིན་གྱིས་རློབ་པ་དེ་ལྟུང་བྱེད་
འགོགས་བྱེད་དུ་ཤེས་སོ། །རིགས་པའང་མི་འབྲལ་བའི་གནང་བ་འཆགས་པའི་གཞི་རྒན་
པོ་དང་ནད་པ་ལ་མི་འབྲལ་བའི་གནང་བ་མ་བྱིན་པར་ཆོས་གོས་སྣམ་སྦྱར་དང་འབྲལ་བར་
བྱེད་པ་ཆོས་ཅན། འབྲལ་བའི་ལྟུང་བ་རྣམ་གཞག་སྐྱེད་མི་སྲིད་དུ་ཐལ། མེ་རེག་གི་དུས་
དྲན་འཆགས་པའི་གཞི་ལ་དུས་དྲན་མ་བྱས་པར་མེ་ལ་རེག་ཀྱང་མེ་རེག་གི་ལྟུང་བ་རྣམ་
གཞག་མི་སྐྱེད་ཅིང་དེ་དང་འདི་རྒྱུ་མཚན་མཚུངས་པའི་ཕྱིར་རོ། །རྟགས་ཟུར་སྔ་མ་ཁས་
བླངས་སོ། །འདོད་ན་བྱིན་གྱིས་བརླབས་པ་དང་གནང་བ་མ་ཐོབ་པ་ནི་བྱེད་པ་པོ་ཉིད་དོ་
ཞེས་སོ། ། །
ཞིག་མི་སྐྱེད་བཞི་ལ་དུས་དྲན་རྣམ་གཞག་སྐྱེད་སྙ མ་
སྒྲུབ་བྱེད་གཞིག་པ་ནི། རྣམ་འབྱེད་འགྲེལ་བ་ལས་ཉེས་བྱས་སུ་བཤད་པ་དེ་དང་།
མདོ་རྩ་བ་ལས་ཐམས་ཅད་ལ་དུས་དག་ཡོད་ཀྱང་བྱིན་གྱིས་མ་བརླབས་ནའོ་ཞེས་ཉེས་
བྱས་སུ་གསུངས་པ་དེ་ནི་དུས་བྱིན་གྱིས་མ་བརླབས་པར་མེ་རེག་ལྟ་བུ་བྱས་ན། ལྟུང་བ་
རྣམ་གཞག་གི་ཉེས་པ་བསྐྱེད་པར་མ་ཟད་ཀྱི། དུས་བྱིན་གྱིས་མི་སློབ་པ་ཉིད་ཀྱི་བསླབ་བྱའི་
 

ཉེས་བྱས་བསྐྱེད་པས་བསླབ་བྱའི་ཉེས་བྱས་བསྐྱེད་པ་དེའི་ཆ་ནས་ཉེས་བྱས་སུ་བསྟན་པ་
ཡིན་ཏེ། ཆོ་ག་བཙན་པོ་ཡོད་བཞིན་དུ་སྦྱོར་བ་བག་ཡངས་སུ་བྱས་པའི་ཕྱིར་རོ། །
གཉིས་པ་རང་ལུགས་བཞག་པ་ནི་དུས་བྱིན་གྱིས་བརླབས་པས་ཉེས་པ་བཞི་ཁེགས་
ཏེ༑ མེ་རེག་ལྟ་བུའི་སྦྱོར་བའི་ཉེས་བྱས་ཕྲ་མོ་དང་སྦྱོར་བའི་ཉེས་བྱས་དང་དངོས་གཞིའི་
ལྟུང་བ་སྟེ་ལྟུང་བ་རྣམ་གཞག་གི་ཉེས་པ་གསུམ་དང་དུས་བྱིན་གྱིས་མི་སློབ་པ་ཉིད་ཀྱི་བསླབ་
བྱའི་ཉེས་བྱས་དང་བཞི་ལེགས་པའོ། །དེ་ལྟར་ན་ཉེས་པ་དེ་དག་ཁེགས་པ་ནི་དངོས་ཀྱི་
དགོས་པའོ། །བཅས་པའི་མཚམས་ཟིན་པ་ནི་བརྒྱུད་པའི་དགོས་པའོ། །
གཉིས་པ་བསྡུས་པའི་དོན་ལ་བདུན་ལས་དང་པོ། །གཞི་གང་ལ་དུས་དྲན་བྱ་བ་ནི།
སྔར་བཀག་པའི་བསྒྲུབ་པ་ལས་གནང་བར་གྱུར་པ་ཡིན། ངེས་པ་བཞི་ལས་གཞན་ཡིན་པ་
སྟེ༑ སྲོག་གཅོད་པ་ལྟ་བུ་གནང་བར་འགྱུར་བ་མ་ཡིན་པ་ལ་དུས་དྲན་མི་འཆགས་ལ། ངེས་
པ་བཞི་ལའང་སྤྱིར་བཏང་ལ་དུས་དྲན་མི་དགོས་ཏེ། ཊིཀ་ལས། ཞག་བཅོ་ལྔ་ལ་ཁྲུས་ཀྱི་
ཉིན་མོ་ལ་ཁྲུས་བྱ་བ་གང་ཡིན་པ་དེ་ནི་གྲགས་པ་ཡིན་པས། དེར་ཁྲུས་བྱ་བ་ལ་ནི་དུས་བྱིན་
གྱིས་བརླབ་པར་བྱ་མི་དགོས་སོ་ཞེས་དུས་ངེས་པ་ལ་དུས་དྲན་མི་དགོས་པར་གསུངས་
པས། དངོས་པོ་ངེས་པ་དང༌། གང་ཟག་ངེས་པ་དང༌། དུས་ངེས་པ་ལའང་རྒྱུ་མཚན་
མཚུངས་པའི་ཕྱིར་དུས་དྲན་མི་དགོས་པར་གནད་ཀྱིས་སྦྱར་རོ། །དམིགས་བསལ་ནི། ཡུལ་
ངེས་པ་བྱང་གི་སྐུ་མི་སྙན་དུ་བྱིན་ལེན་མ་བྱས་པར་ཟ་བ་ལ་དུས་བྱིན་གྱིས་རློབ་དགོས་པ་
ལུང་ལས་གསུངས་པ་དང་། ཡུལ་ངེས་པ་ཨ་སྨྲ་པ་རན་ཏར་ཁྲུས་བྱེད་པ་ལའང་རང་གི་རྣམ་
བཤད་ལས། འདིར་ཡུལ་དེ་ཉིད་དུ་དུས་རིག་པར་བྱའོ་ཞེས་པ་དང༌། ཊིཀ་ལས་ཀྱང་། དེར་
ནི་བློས་སོ་སོ་དེ་དེ་ཉེ་བར་བཞག་སྟེ་དུས་མ་ཡིན་པར་ཡང་ཁྲུས་བྱའོ་ཞེས་བཤད་པའོ། །
གཉིས་པ་རྟེན་གང་གིས་དུས་དྲན་པར་བྱ་བ་ནི། རབ་བྱུང་སྡེ་ལྔ་གང་ཡང་རུང་བའི་སྡོམ་པ་
གསོར་རུང་ཡན་ཆད་དང་ལྡན་པ་དང་། ཤེས་པ་རང་བཞིན་དུ་གནས་པ་དང་། ལུས་ཐ་
 

མལ་པར་གནས་པ་སྟེ་གསུམ་དང་། འདིར་ནི་གནང་བའི་རྐྱེན་ཅན་ཡིན་པ་སྟེ། གནང་བའི་
རྐྱེན་མེད་ན་དུས་དྲན་མི་འཆགས་སོ། །གསུམ་པ་ཆེད་གང་ལ་དུས་དྲན་བྱ་བ་ནི། ཆོས་དང་
ལྡན་པའི་བྱ་བའི་དོན་ཉིད་ཅེས་གསུངས་ལ། རང་གི་རྣམ་བཤད་ལས་ཆོས་དང་མི་ལྡན་
པའི་དོན་གྱིས་ནི་འདིར་འཇུག་པར་རིགས་པ་མ་ཡིན་ཏེ་ཞེས་སོ། །བཞི་པ་དུས་གང་གི་ཚེ་
དུས་དྲན་བྱ་བ་ནི་དེའི་སྔ་རོལ་ཏུ་སྟེ། རྩོམ་འདོད་གང་ཞེས་གསུངས་སོ། །ལྔ་པ་ཡུན་ཇི་སྲིད་
དུ་དུས་དྲན་བྱ་བ་ནི། ཉིན་ཞག་གཅིག་གི་ཁོངས་སུ་གཏོགས་པའི་ཡུན་རིང་དུ་སྟེ། ལུང་རྣམ་
འབྱེད་ལས། ཡང་དང་ཡང་དུ་བརྗེད་ངས་པས་མེ་ལ་རེག་པའི་འགྱོད་པ་སྐྱེས་པའི་སྐབས་
ལས་དུས་ཡུན་རིང་དུ་བྱིན་གྱིས་བརླབ་པར་བྱའོ་ཞེས་གསུངས་སོ། །
དྲུག་པ་ཚུལ་ཇི་ལྟར་དུས་དྲན་བྱ་བ་ལ་གཉིས་ཏེ་དགག་བྱ་ཉེས་དམིགས་འགོགས་
པའི་དུས་དྲན་དང་། བརྒྱུད་པ་རྒྱུར་འགྲོ་འགོགས་པའི་དུས་དྲན་ནོ། །དང་པོ་ལ་གསུམ་
ལས། ནང་སེམས་ཅན་ལ་ཆགས་པའི་དགག་བྱ་ཉེས་དམིགས་འགོགས་པ་ནི་བུད་མེད་
ཆུས་ཁྱེར་པ་འཛིན་པ་ན་མང་དང་སྲིང་མོའི་འདུ་ཤེས་ཉེ་བར་བཞག་པ་གསུངས་པ་ལྟ་བུའོ། །
ཕྱི་ལོངས་སྤྱོད་ལ་ཆགས་པའི་དགག་བྱ་ཉེས་དམིགས་འགོགས་པ་ནི། ཆོས་འཆད་པ་པོ་
རིན་པོ་ཆེའི་ཁྲིལ་འདུག་པ་ན་མི་རྟག་པས་ཉན་པར་འགྱུར་བ་ཡིད་ལ་བྱ་བར་གསུངས་པ་
ལྟ་བུའོ། །ཞེ་སྡང་གི་དགག་བྱ་ཉེས་དམིགས་འགོགས་པ་ནི། ཉེས་པ་གླེང་བ་དང་དྲན་པར་
བྱེད་པ་ན། བྱམས་པའི་སེམས་ཉེ་བར་བཞག་པ་སྟེ། དྲན་པ་དང་ཤེས་བཞིན་ཉེ་བར་མ་
བཞག་པར་མི་བྱའོ་ཞེས་གསུངས་པའི་གནད་ཀྱིས་ཤེས་སོ། །གཉིས་པ་བརྒྱུད་པ་རྒྱུར་འགྲོ་
འགོགས་པའི་དུས་དྲན་ནི། དགེ་སློང་གིས་མེ་ལ་རེག་པ་ན། སྤྱིར་དགེ་སློང་གིས་མེ་ལ་རེག་
པ་བཀག་ཀྱང་། ཆོས་ལྡན་གྱི་བྱ་བ་འདི་ལ་མེ་རེག་གནང་ངོ་སྙམ་དུ་སེམས་ཀྱི་རྟོག་པ་བྱ་བ་
ལྟ་བུའོ། །བདུན་པ་དུས་དྲན་བྱས་པ་འཇིག་པའི་རྒྱུ་ནི་རྟེན་བབས་པ་དང་། བྱ་བ་ཆོས་མི་
ལྡན་དུ་གྱུར་པ་དང་། བྱ་བ་ཟིན་པ་དང་། ཞག་འདས་པས་ཀྱང་སྟེ། དགེ་སློང་མའི་འདུན་པ་
 

ཞག་ལོན་པའི་གནད་ཀྱིས་ཤེས་སོ། །ཡན་ལག་གི་དོན་ནི། སྟོན་པ་དང་ཞེས་སོ། །
ལྟུང་བ་རྣམ་པར་བཞག་པ་ནི། རྩེ་བ་ཉིད་ནའོ་ཞེས་པ་ནས་སོ། །འདིའི་སྤྱི་དོན་ལ་
བཞི་ལས། གླེང་གཞི་ནི་རྒྱལ་པོའི་ཁབ་ཏུ་དྲུག་སྡེས་མེ་ལ་རྩེ་ཞིང་རག་པ་ལས་ལྟུང་བྱེད་དུ་
བཅས་སོ། །དགག་བྱ་ནི་དགེ་སློང་གིས་ཟས་ཀྱི་གཡོས་བྱེད་པ་ལ་སོགས་ལ་ཞུགས་ན་རྣམ་
པར་གཡེང་ཞིང་དོན་དང་བྱ་བ་མང་བ་སྟེ། དེའི་མཐའ་དགག་པའི་ཕྱིར་མེ་རེག་བཀག་པ་
སྟེ་རྗེན་འཚོད་བཀག་པ་བཞིན་ནོ། །ངོ་ཏི་ནི་བཅས་ལྡན་དགེ་སློང་གིས་བུད་མེད་གི་ཡུལ་
ཅན་མེ་ཡོངས་སུ་རྫོགས་པ་ལ་དུས་དྲན་མ་བྱས་པར་རེག་གམ་རེག་ཏུ་བཅུག་པ་ལས་གྱུར་
པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་ལ་རེག་པའི་ཡུལ་
དང་། གང་གིས་རེག་པའི་རྟེན་ནོ། །དང་པོ་ལ་བཞི་ལས། འཇིག་རྟེན་ན་གྲགས་པའི་མེ་
ཡིན་པ་སྟེ། མེས་སོ་ཞེས་སོ། །བུད་ཤིང་གི་ཡུལ་ཅན་ཡིན་པ་སྟེ། སྐུ་དང་སྤུ་དང་རུས་པ་
དང་། སེན་མོ་དང་ཞེས་ཏེ་དེ་རྣམས་མེར་བསྲེགས་ཀྱང་ན་སྨད་དུ་གསུངས་པས་སོ། །མེ་
ཡོངས་སུ་རྫོགས་པ་ཡིན་པ་སྟེ། མེ་མ་མུར་ནི་ཕྱེད་ཤི་བ་ཉིད་དོ་ཞེས་གསུངས་པས་སོ། །ཐ་
སྙད་དུ་བྱར་རུང་གི་ཚད་དང་ལྡན་པ་སྟེ། དགག་བྱའི་གནད་ཀྱིས་ཤེས་སོ། མི་མ་ཡིན་གྱི་མེ་
ལས་གཞན་པ་སྟེ། སེལ་བ་ནི་འདྲེ་མེ་ལ་སོགས་པ་མི་མ་ཡིན་པའི་མེ་ལ་དགེ་སློང་གིས་རེག་
ན་ཉེས་བྱས་ཏེ། ལུང་ཞུ་བ་ལས། ལྷའི་རིན་པོ་ཆེ་ལ་རེག་ན་ཉེས་བྱས་སུ་གསུངས་པའི་
གནད་ཀྱིས་སྦྱར་རོ། །གཉིས་པ་གང་གིས་རེག་པའི་རྟེན། དུས་བྱིན་གྱིས་བརླབས་པ་མ་
ཡིན་པ་དང་། ནད་པ་མ་ཡིན་པ་སྟེ། དུས་བྱིན་གྱིས་མ་བརླབས་པའི་དགེ་སློང་ན་བའི་དབང་
ཉིད་དུ་གནས་པ་མ་ཡིན་པ་ཞེས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་མེ་ལ་རེག་པར་འདོད་པ་རྒྱུན་མ་ཆད་པའོ། །སྦྱོར་བ་ནི་རང་ངམ་བསྐོས་
 

པས་རེག་པར་ཞུགས་པའོ། །མཐར་ཐུག་ནི་རེག་པ་རྫོགས་པའོ། །ཡན་ལག་གི་དོན་ནི་རྩེ་
བ་ཉིད་ནའོ་ཞེས་སོ། །འདིར་ཁ་ཅིག་ན་རེ་མེ་ལ་རེག་གི་ལྟུང་བྱེད་སྐྱེད་པ་ལ་རྩེ་བ་ཡན་
ལག་ཏུ་དགོས་ཏེ། བམ་པོ་ལྔ་བཅུ་པ་ལས། འདི་ལ་ཡན་ལག་ལྔས་དངོས་གཞིའི་ལྟུང་བར་
འགྱུར་ཏེ། མེ་ཉིད་དང་མེས་རྩེ་བ་ཉིད་དང་དུས་བྱིན་གྱིས་མ་བརླབས་པ་དང་ན་པ་མ་ཡིན་
པ་དང་རང་ངམ་བསྐོས་པས་རེག་པའོ། །དེ་དག་ལས་ཡན་ལག་མ་ཚང་ན་ཅི་རིགས་པར་ན་
སྨད་དོ་ཞེས་བཤད་དོ་ཞེ་ན། རྩེ་བ་ཡན་ལག་ཏུ་བཤད་པ་དེའི་རྗེས་སུ་མི་འབྲང་སྟེ། སོ་སོར་
ཐར་པ་དང་ལུང་རྣམ་འབྱེད་ལས། མེ་ལ་རེག་གམ་རེག་ཏུ་འཇུག་ན་ལྟུང་བྱེད་དུ་གྱུར་ཏོ་ཞེས་
གསུངས་པ་དང་། འདི་ཉིད་ལས་སྦར་བ་དང་གསོད་པ་དང་རེག་པ་དང་ཞེས་གསུངས་པས་
སོ༑ །བམ་པོ་ལྔ་བཅུ་པ་ལས་ཀྱང་རྩེ་བ་འབའ་ཞིག་ལས་ལྟུང་བ་འདིར་འགྱུར་རམ་ཞེ་ན། དེ་
འབའ་ཞིག་ཏུ་མ་ཟད་དེ། མེ་ལ་རེག་པར་བྱེད་པ་དག་ལ་ཡང་ན་སྨད་པ་མེད་དོ་ཞེས་བཤད་
དོ༑ ༑རྩེ་བ་ཉིད་ནའོ་ཞེས་འདིར་གསུངས་པ་ནི་གླེང་གཞིའི་དབང་གིས་མཚོན་པ་སྟེ། གྲུར་
འགྲོ་པ་ལ་འཐམས་ནས་ཞེས་གསུངས་པ་བཞིན་ནོ། །
གཞན་ཡང་སྐབས་འདིར་ཀ་ལྱ་མི་ཏྲ་ན་རེ་མེ་རེག་གི་ལྟུང་བྱེད་སྐྱེད་པ་ལ་རང་དོན་
ཡན་ལག་ཏུ་དགོས་ཞེས་ཟེར་རོ། །དེའང་དེ་ཉིད་ཀྱིས་མཛད་པའི་དྲི་བ་རྒྱ་ཆེ་འགྲེལ་ལས།
བདག་གི་ཕྱིར་མེ་ལ་རེག་གམ་རེག་ཏུ་འཇུག་ན་ལྟུང་བྱེད་དོ། །གཞན་གྱི་ཆེད་དུ་ནི་ཉེས་
བྱས་སོ། །དེ་བཞིན་དུ་མདོ་བྱེད་པས་ཀྱང་རང་གི་དོན་ཉིད་གཙོ་ཆེར་ཡོད་པའོ་ཞེས་བཤད་
དོ༑ ༑ཞེས་མདོ་རྩ་བ་ཁུངས་སུ་དྲངས་སོ། །ལུང་ཁུངས་སུ་གཞན་ཡང་སོ་སོ་ཐར་པ་ལས།
ཡང་དགེ་སློང་གང་མིན་པར་བདག་ཉིད་ཀྱི་ཕྱིར་མེ་ལ་རེག་གམ་རེག་ཏུ་འཇུག་ན་ལྟུང་བྱེད་
དོ་ཞེས་གསུངས་པ་ལ། དེའི་སྐབས་ཀྱི་ལུང་དགེ་སློང་མའི་རྣམ་འབྱེད་ལས། བདག་ཉིད་
ཀྱི་ཕྱིར་ཞེས་བྱ་བ་ནི་བདག་ཉིད་ཀྱི་ཆེད་དུའོ་ཞེས་གསུངས་སོ། །མེ་རེག་གི་སྐབས་ཀྱི་ལུང་
ཞུ་བ་ལས་ཀྱང་བདག་གི་སླད་དུ་ཞུགས་པུས་སམ་འབུད་དུ་སྩལ་ན་ལྟུང་བར་འགྱུར་རོ། །
 

དགེ་སློང་གིས་གཞན་གྱི་སླད་དུ་ཞུགས་འབུད་དུ་སྩལ་ན་ཅིར་འགྱུར་ཉེས་བྱས་སོ་ཞེས་
གསུངས་པས་སོ། །འོན་ཀྱང་བདག་གི་ཕྱིར་ཞེས་ལུང་ལས་གསུངས་པ་དེ་དག་ཐམས་ཅད་
མཚོན་བྱེད་ཡིན་གྱི། རང་དོན་ངེས་བཟུང་གི་ཡན་ལག་མ་ཡིན་ཏེ། གཞན་དོན་དུ་མེ་ལ་
རེག་ན་ཡང་ལྟུང་བྱེད་དུ་འགྱུར་བའི་ཕྱིར་ཏེ་ལུང་དགེ་སློང་མའི་རྣམ་འབྱེད་ལས། མཁན་
པོའི་ཕྱིར་ཡང་དུས་བྱིན་གྱིས་མ་བརླབས་པར་མེ་ལ་རེག་ན་ལྟུང་བྱེད་དོ་ཞེས་གསུངས་པས་
དེ་གཙོ་བོར་བཟུང་ངོ༌། །ཞུ་བ་ལས། གཞན་གྱི་དོན་དུ་ཉེས་བྱས་སུ་གསུངས་པ་དེ་ཡང་
སྦྱོར་བའི་གནས་སྐབས་ཀྱི་ཉེས་བྱས་ལ་དགོངས་པའོ་ཞེས་རིགས་སོ། །རྣམ་པ་གང་གིས་
མེ་ལ་རྩེ་ན་ལྟུང་བྱེད་དུ་འགྱུར་ཞེ་ན། གཞན་ལ་གཏོང་བས་ཞེས་སོ། །གཞན་གྱི་བྱ་བ་ཞེས་
པ་འདི་ལ་དུས་བྱིན་གྱིས་བརླབ་པ་ནི་འཆགས་ཏེ། ནན་ཏུར་གྱི་རྒྱུ་གཞན་ལ་དེའི་དོན་དུ་
བསམ་པས་གཞན་བྱེད་པ་ནི་འཆགས་སོ་ཞེས་གསུངས་པས་སོ། །འདིར་ཉེས་བྱས་སུ་
གསུངས་པ་ནི་ལོག་པར་བྱིན་གྱིས་བརླབས་པ་དེ་མི་རིགས་པས་བསླབ་བྱའི་ཉེས་བྱས་སོ། །
ད་ནི་འདུན་པ་ཕྱིར་བསྒྱུར་བའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས།
གླེང་གཞི་ནི་མཉན་ཡོད་དུ་དགའ་བོས་དགེ་འདུན་ལ་འདུན་པ་ཕུལ་ནས་ཕྱིར་བསྒྱུར་བ་
ལས་ལྟུང་བྱེད་དུ་བཅས་སོ། །དགག་བྱ་ནི་རང་རིགས་ཀྱི་དགེ་འདུན་ལ་གནོད་པའོ། །ངོ་ཏི་
ནི་བཅས་ལྡན་དགེ་སློང་གིས་དགེ་འདུན་མཚན་ཉིད་དང་ལྡན་པའི་ལས་བསྒྲུབ་བྱ་དགེ་
སློང་ལ་བསྒྲུབ་པ་ལ་རང་གིས་འདུན་པ་ཕུལ་ནས་ལས་དེ་བྱས་ཟིན་པའི་དུས་ན་རང་གིས་
ཕུལ་བའི་འདུན་པ་ཕྱིར་སྒྱུར་བའི་ཚིག་སྨྲས་ཏེ་དོན་གོ་བ་ལས་གྱུར་པའི་ལྟུང་བ་དངོས་
གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་ལྔ་སྟེ། གང་ལ་འདུན་པ་ཕུལ་པའི་
ཡུལ་དང་། གང་དུ་འདུན་པ་འབུལ་བའི་ལས་དང་། གང་ཕྱིར་བསྒྱུར་བའི་དངོས་པོ་དང་།
གང་གི་ཚེ་ཕྱིར་སྒྱུར་བའི་དུས་དང་། ཕྱིར་སྒྱུར་གྱི་ཚིག་དེ་གང་ལ་སྨྲ་བའི་ཡུལ་ལོ། །དང་པོ་ནི།
 

དགེ་འདུན་མཚན་ཉིད་དང་ལྡན་པ་ཡིན་པ་སྟེ། ལས་བྱས་པ་ལ་འདུན་པ་ཕུལ་ཞེས་གསུངས་
པའི་ཤུགས་ཀྱིས་སོ། །
གཉིས་པ་ལ་གསུམ་ལས། དགེ་འདུན་དང་འབྲེལ་བའི་ལས་ཀྱི་ཆོ་ག་ཡིན་པ་སྟེ།
ལས་བྱས་པ་ལ་ཞེས་གསུངས་པས་སོ། །བསྒྲུབ་བྱ་དགེ་སློང་ལ་སྒྲུབ་པ་སྟེ། དགེ་སློང་གི་
དོན་གྱི་ཆེད་ཀྱི་ལས་ཞེས་གསུངས་པས་སོ། །ལས་ཆོས་དང་ལྡན་པ་སྟེ། ལུང་རྣམ་འབྱེད་
ལས། ལས་ཆོས་དང་ལྡན་པ་ལའོ་ཞེས་གསུངས་པས་སོ། །གསུམ་པ་ནི། རང་གི་འདུན་པ་
ཕུལ་པ་ཡིན་པ་སྟེ། འདུན་པ་ཕུལ་བའི་ཕྱིར་སྒྱུར་ཞེས་གསུངས་པས་སོ། །བཞི་པ་ནི། ལས་
དེ་བྱས་ཟིན་པ་སྟེ་ཕྱིར་སྒྱུར་ཞེས་པའི་ཚིག་ཟུར་གྱིས་ཤེས་སོ་ཞེས་གསུངས་སོ། །ལྔ་པ་ནི།
དགེ་སློང་ཆོས་དྲུག་ལྡན་གྱི་སྟེང་དུ་ལས་དེ་ལ་གཏོགས་པ་སྟེ་གཞན་དུ་ན་དགག་བྱ་མི་རྫོགས་
པའི་ཕྱིར་རོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་འདུན་པ་ཕྱིར་སྒྱུར་བའི་ཚིག་སྨྲ་བ་གོ་བར་འདོད་པ་རྒྱུན་མ་ཆད་པའོ། །
སྦྱོར་བ་ནི་ངག་མཚན་ཉིད་ལྔ་ལྡན་གྱིས་འདུན་པ་ཕྱིར་སྒྱུར་ཞིང་ཚིག་སྨྲ་བར་ཞུགས་པའོ། །
མཐར་ཐུག་ནི་དོན་གོ་བའོ། །ཡན་ལག་གི་དོན་ལ་དགེ་སློང་གི་དོན་གྱི་ཆེད་ཅེས་གསུངས་
པ་འདི་མཚོན་དོན་ཡིན་ན་མ་ངེས་དོན་ཡིན་ཞེ་ན། འགྲེལ་ཆུང་ལས། དགེ་སློང་གི་དགེ་
འདུན་གྱི་ལས་ཅི་བྱེད་ཀྱང་རུང་སྔར་དད་པ་ཕུལ་ལ་ཕྱིས་དད་པ་མི་འབུལ་ལོ་ཞེས་སྨྲ་ཞིང་
ཟློག་པ་ནི་ལྟུང་བའོ་ཞེས་དོན་མཚོན་ཡིན་པར་བཤད་ཀྱང་། དགེ་སློང་དོན་གྱི་ཆེད་ངེས་
དོན་དུ་བཟུང་སྟེ། བམ་པོ་ལྔ་བཅུ་པ་ལས། དགེ་སློང་གི་དོན་གྱི་ཆེད་མ་ཡིན་པ་ལས་གཞན་
ལ་ཉེས་བྱས་སོ་ཞེས་བཤད་དོ། །
ད་ནི་བསྙེན་པར་མ་རྫོགས་པ་དང་ལྷན་ཅིག་ཉལ་བའི་ལྟུང་བྱེད་འཆད་དེ། །བསླབ་
བྱ་ནི་ཟླ་བ་དང་ཞེས་སོ། །སྣང་བ་དང་བཅས་པར་ཉལ་བ་འདི་ལ་ཁ་ཅིག་ནི་གླེང་གཞི་ལས་
 

བྱུང་བ་བཞིན་དུ། དངོས་པོ་མང་པོར་སྣང་བ་དང་གནས་གཙུག་ལག་ཁང་དང་དུས་མཚན་མོ་
དང་གྲོགས་ཁྱིམ་པ་ཡོད་པ་དང་བཞི་ཡན་ལག་ཏུ་དགོས་ཞེས་ཟེར་བ་ནི་མི་རིགས་ཏེ། བཞི་
ཚོགས་པ་དང་སྣང་བཅས་རྐྱང་བ་ལ་ལོངས་སྤྱོད་འཕེལ་བའི་དགག་བྱ་ལ་ཁྱད་པར་མེད་
པའི་ཕྱིར་རོ། །ཉི་ཟླ་སྤྱི་མཐུན་གྱི་བསོད་ནམས་ལས་བྱུང་བ་ཡིན་པས་དགག་བྱ་མེད་ལ།
སྣང་བ་དང་བཅས་པ་སྟེ་མར་མེ་དང་རིན་པོ་ཆེའི་འོད་དང་སྨན་ལ་སོགས་པ་རྫས་གཞན་གྱི་
འོད་ཀྱི་སྣང་བ་དང་བཅས་པའི་ཕྱོགས་སུ་ཉལ་བར་མི་བྱ་སྟེ། ལོངས་སྤྱོད་འཕེལ་བའི་
དགག་བྱ་ཡོད་པའི་ཕྱིར་རོ། །སྣང་བ་དང་བཅས་པའི་གནས་སུ་ཉལ་ཏེ་གཉིད་ལོག་ན་
མཚན་མོའི་མཐར་ནི་བསླབ་བྱ་ལས་འདས་པའི་ཉེས་བྱས་ཡོངས་སུ་རྫོགས་པར་འགྱུར་རོ། །
འདི་ལ་ཁ་ཅིག་ནི་ལྟུང་བྱེད་སྐྱེད་ཅེས་སྨྲའོ། །དེ་དགག་པ་ནི་རང་གི་རྣམ་བཤད་ལས་འདི་
ལ་ལྟུང་བྱེད་རྣམས་མི་རིགས་པས་ཞེས་སོ། །འགྲེལ་ཆུང་ལས། ལྟུང་བྱེད་དགུ་བཅུ་རྩ་
གཅིག་ཏུ་མི་འབྱུང་བས་ལྟུང་བྱེད་མ་ཡིན་གྱི་ཉེས་བྱས་སོ་ཞེས་བཤད་དོ། །དེ་ཐལ་འགྱུར་དུ་
སློང་ན་ཁྱེད་ལྟར་ན་ལྟུང་བྱེད་འབའ་ཞིག་པ་དགུ་བཅུ་རྩ་གཅིག་ཡོད་པར་ཐལ། སྡོམ་གྱིས་
བསྡུས་པའི་ལྟུང་བྱེད་འབའ་ཞིག་པ་དགུ་བཅུའི་སྟེང་དུ་སྣང་བ་དང་བཅས་པར་ཉལ་བ་འདི་
ལ་ཡང་ལྟུང་བྱེད་སྐྱེད་པའི་ཕྱིར་ཞེས་པའོ། །འོན་ཀྱང་དེས་མི་ཁེགས་ཏེ་སྡོམ་གྱིས་བསྡུས་
པ་དགུ་བཅུ་རྩ་གཅིག་ཡོད་པར་ཐལ་ཟེར་རམ། ངོ་བོ་དགུ་བཅུ་རྩ་གཅིག་ཡོད་པར་ཐལ་
ཟེར། སྔ་མ་ལྟར་ན་མ་ངེས་ལ། ཕྱི་མ་ལྟར་ན་འདོད་པ་ཡིན་ཏེ། ལྟུང་བྱེད་འབའ་ཞིག་པ་སྡོམ་
གྱིས་བསྡུས་པའི་ཆ་ནས་དགུ་བཅུར་གྲངས་ངེས་ཀྱང་། ལྟུང་བྱེད་ངོ་བོའི་ཆ་ནས་དགུ་བཅུའི་
གྲོངས་ངེས་མེད་དེ། སྡོམ་གཅིག་གིས་བསྡུས་ཀྱང་ས་བོན་སྐྱེ་འཇིག་གི་ལྟུང་བྱེད་གཉིས་
ཡོད་པ་ལ་སོགས་པ་བཞིན་ནོ། །
འོ་ན་དགག་པ་ཇི་ལྟར་བྱ་ཞེ་ན། འདི་ལ་དངོས་བཅས་ལས་འདས་པའི་ལྟུང་བྱེད་སྐྱེད་
དམ། མདོར་བསྡུས་ལས་འདས་པའི་ལྟུང་བྱེད་སྐྱེད། དང་པོ་ལྟར་ན་འདི་ལ་ལྟུང་བྱེད་དུ་
 

ལུང་ལས་དངོས་སུ་གསུངས་པ་མེད་ཅིང་། ཕྱི་མ་ལྟར་ན་ནུབ་ལྷག་པར་ཉལ་བ་དང་། མར་
མེ་ལ་སོགས་པའི་འོད་ལ་ཉལ་བ་ཆོས་ཅན། ལྟུང་བྱེད་ཀྱི་བཅས་པ་དོད་ཐུབ་མི་འཐད་པ་
ཐལ། དགག་བྱའི་རྒྱུ་མཚན་དོད་མི་ཐུབ་པའི་ཕྱིར་ཏེ། ནུབ་ལྷག་གི་དགག་བྱ་ནི་ཆགས་པའི་
རྒྱུར་འགྱུར་བ་དང་རྒོད་བག་འཕེལ་བ་གཉིས་ཀ་ཡིན་ལ། སྣང་བ་དང་བཅས་པར་ཉལ་
བའི་དགག་བྱ་ནི་ལོངས་སྤྱོད་འཕེལ་བ་འབའ་ཞིག་ཡིན་པའི་ཕྱིར་རོ། །གཞན་ཡང་ཁ་ཅིག་
འདི་སྙམ་དུ་ནུབ་ལྷག་པར་ཉལ་བའི་ལྟུང་བྱེད་སྐྱེད་པ་ལ། མར་མེ་ལ་སོགས་པའི་སྣང་བ་
དང་བཅས་པ་ཡན་ལག་ཏུ་དགོས་ཏེ། རྣམ་འབྱེད་ལས། དགེ་སློང་གིས་སྣང་བ་དང་བཅས་
པའི་ཁྱིམ་དུ་བསྙེན་པར་མ་རྫོགས་པ་དང་ལྷན་ཅིག་ཉལ་བར་མི་བྱའོ། །ཉལ་ན་ལྟུང་བྱེད་དོ་
ཞེས་གསུངས་སོ་ཞེ་ན། ཊཱིཀ་ལས། དེར་སྣང་བ་ཞེས་སྨོས་པ་ནི་གླེང་གཞིའི་དབང་གིས་
མཛད་དེ། འདི་ཉིད་ཀྱི་ལུང་རྣམ་འབྱེད་ལས་ཕྱིས་སྣང་བ་མེད་པར་ལྟུང་བྱེད་བཅའ་བ་
མཛད་དོ། །ཡང་དགེ་སློང་གང་བསྙེན་པར་མ་རྫོགས་པ་དང་ཁྱིམ་གཅིག་གི་ནང་དུ་ནུབ་
གཉིས་ལས་ལྷག་པར་ཉལ་ན་ལྟུང་བྱེད་དོ་ཞེས་གསུངས་ཀྱི་སྣང་བ་དང་བཅས་པ་ཞེས་པ་
ནི་མ་གསུངས་སོ་ཞེས། ཊཱི་ཀ་ལས་དགག་པ་མཛད་དོ། །གཞན་ཡང་སྣང་བ་དང་བཅས་པ་
ཆོས་ཅན། ནུབ་ལྷག་ལྟུང་བྱེད་ཀྱི་ཡན་ལག་མ་ཡིན་པར་ཐལ། ནུབ་ལྷག་པར་ཉལ་བ་དང་
བཅས་པའི་རིགས་ཐ་དད་པའི་ཕྱིར་ཏེ། སྣང་བ་དང་བཅས་པར་ཉལ་བའི་ཉེས་པ་ནི་ནུབ་
དང་པོ་ལ་སྐྱེད་པར་བཅས་ལ། ནུབ་ལྷག་པར་ཉལ་བའི་ཉེས་པ་ནི་མཚན་མོ་གསུམ་པ་ལ་
བསྐྱེད་པར་བཅས་པའི་ཕྱིར་རོ། །གནས་ལས་གྱུར་པ་རྣམས་ཀྱི་ཐུན་མོངས་བསྟན་པ་ནི་
ཕལ་ཆེར་ཞེས་པ་ནས་སོ། །
དེའི་སྒོའི་ངོས་དང་འབྲེལ་བ་ཞེས་པ་འདི་ལ་གཉིས་ལས། དང་པོ་སྤྱིའི་དོན་ནི་དབུ་
རྩེ་དང་ཁྱམས་སྟོད་ལྟ་བུ་ལ་ནི། གནས་གཅིག་པའི་ཆོས་ལྔ་ཚང་ན་གནས་གཅིག་པ་སྟེ།
དེའི་སྒོའི་ངོས་དང་འབྲེལ་བ་དང༌། ཉེ་འཁོར་གནས་སུ་གྱུར་པ་དང་། གཉིས་ཀ་གནས་ཀྱི་
 

མཚན་ཉིད་དུ་གྲུབ་པ་དང་ཉེ་འཁོར་དང་བཅས་པ་ནས་གནས་ཁང་ཙམ་གྱིས་བར་དུ་མ་
ཆོད་པ་དང་། སྒོ་རང་གི་ཕྱོགས་སུ་མ་བཅད་པ་དང་ལྔའོ། །དང་པོ་ནི། དེའི་སྒོའི་ངོས་དང་
འབྲེལ་བ་ཞེས་སོ། །སེལ་བ་དེའི་སྒོའི་ངོས་དང་མ་འབྲེལ་བར་ནི་ལྟུང་བ་མེད་དོ། །གཉིས་
པ་ནི། ཉེ་འཁོར་གནས་སུ་གྱུར་པ་ནི་དེའི་ཁོངས་སུ་གཏོགས་ཞེས་སོ། །སེལ་བ་ཉེ་འཁོར་
འདོམ་གང་ལ་མ་སྲང་ལྟ་བུ་ཡིན། གཞན་གནས་མ་ཡིན་པ་ཉིད་ལ་ནི་ན་སྨད་དོ་ཞེས་སོ། །
གསུམ་པ་ནི། ཕལ་ཆེར་གཡོགས་པ་དང་བསྐོར་བ་ནི་གནས་ཀྱི་མཐའ་ཡིན་ཞེས་སོ། །སེལ་
བ་ནི་གཉིས་ཀ་གནས་ཀྱི་མཚན་ཉིད་དུ་གྲུབ་པ་མ་ཚང་སྟེ། དེ་གཉིས་རུང་རེ་རེ་སྟེང་གཡོགས་
མེད་ན་ཡང་དེར་ཉལ་ན་ཉེས་བྱས་སུ་འགྱུར་རོ། །བཞི་པ་ནི། ཉེ་འཁོར་དང་བཅས་པ་
གནས་ཁང་ཙམ་གྱི་ཞེས་སོ། །སེལ་བ་ལ་ལྟུང་བ་མེད་དོ། །ལྔ་པ་ནི། རང་གི་ཆར་གཏོགས་
པའི་སྒོ་བཅད་པས་ཞེས་རང་གི་ཕྱོགས་སུ་བཅད་ན་ལྟུང་མེད་དུ་གསུངས་པས་སོ། །
གཉིས་པ་ཡན་ལག་གི་དོན་ནི། དེའི་སྒོའི་ངོས་དང་ཞེས་པ་ནས་སོ། །ཁྱེར་གཞན་དུ་
མ་ཆོད་པ་ཞེས་པ་འདི་ལ་གཉིས་ལས། དང་པོ་སྤྱིའི་དོན་སྟེང་ཁང་དང་འོག་ཁང་ལྟ་བུ་ལ་
ཡང་གནས་གཅིག་པའི་ཆོས་ལྔ་ཚང་ན་གནས་གཅིག་པ་སྟེ་ཁྱེར་གཞན་ཡིན་ལ། ཁྱེར་
གཞན་གྱིས་བར་དུ་མ་ཆོད་པ་ཡིན་པ་དང་དེའི་སྒོ་ངོས་དང་འབྲེལ་བ་དང་། གཉིས་ཀ་
གནས་ཀྱི་མཚན་ཉིད་དུ་གྲུབ་པ་དང་། ཉེ་འཁོར་དང་བཅས་པ་ནས་གནས་ཁང་ཙམ་གྱིས་
ཡས་མན་དུ་མ་ཆོད་པ་དང་། སྒོ་རང་གི་ཕྱོགས་སུ་མ་བཅད་དམ་སྐས་རང་གི་ཕྱོགས་སུམ་
བཏུལ་བ་དང་ལྔའོ། །དང་པོ་ནི། ཁྱེར་གཞན་བར་དུ་མ་ཆོད་པ་ཞེས་སོ། །ཁྱེར་གཞན་གྱིས་
བར་དུ་མ་ཆོད་པ་ལ་ནི་ལྟུང་བ་མེད་དོ། །གཉིས་པ་ནི། སྒོ་དེ་དང་འབྲེལ་བ་ཡང་ངོ་ཞེས་སོ། །
སྒོ་དེ་དང་མ་འབྲེལ་བ་ལ་ནི་ལྟུང་བ་མེད་དོ། །གསུམ་པ་དང་བཞི་པ་ནི་སྔར་དང་འདྲ་བར་
སྦྱར་རོ། །ལྔ་པ་ནི། རང་གི་ཆར་གཏོག་པའི་ཞེས་པ་དང་རིམ་ཁང་གཞན་ལ་ནི་སྐས་སྟེང་དུ་
བཏུལ་བ་ཉིད་དོ་ཞེས་སྐས་སྟེང་དུ་བཏུལ་ན་ལྟུང་མེད་དུ་གསུངས་པས་སོ། །
 

གཉིས་པ་ཡན་ལག་གི་དོན་ནི་ཁྱེར་གཞན་ཞེས་པ་ནས་སོ། །ནང་གཅིག་ཏུ་རྒྱུ་ཞིང་
ཞེས་པ་འདི་ལ་གཉིས་ལས། དང་པོ་སྤྱིའི་དོན་ནི་ཁང་པ་གཉིས་ཕན་ཆད་འདབ་ཆགས་སུ་
གྱུར་པའི་ཁང་པ་བརྒྱུད་མོའི་མཐའ་ཁང་གཉིས་ལ་ཡང་། གནས་གཅིག་པའི་ཆོས་ལྔ་ཚང་
ན་གནས་གཅིག་པ་སྟེ། ནང་གཅིག་ཏུ་རྒྱུ་ཞིང་བར་ན་གནས་གཞན་མེད་པ་མ་ཡིན་པ་དང་།
ཉེ་འཁོར་གནས་སུ་གྱུར་པ་དང་གཉིས་ཀ་གནས་ཀྱི་མཚན་ཉིད་དུ་གྲུབ་པ་དང་། ཉེ་འཁོར་
དང་བཅས་པ་ནས་གནས་ཙམ་གྱི་བར་དུ་མ་ཆོད་པ་དང་། སྒོ་རང་གི་ཕྱོགས་སུ་མ་བསྡམས་
པ་དང་ལྔའོ། །དང་པོ་ནི། ནང་གཅིག་ཏུ་རྒྱུ་ཞིང་བར་ན་གནས་གཞན་མེད་པ་མ་ཡིན་པ་
ཉིད་ལ་ནི་ཞེས་སོ། །གཉིས་པ་ནས་ལྔ་པའི་བར་གྱི་སྒྲུབ་བྱེད་ཀྱི་གཞུང་ནི་སྔར་དང་འདྲའོ། །
གཉིས་པ་ཡན་ལག་གི་དོན་ནི་ནང་གཅིག་ཏུ་རྒྱུ་ཞིང་ཞེས་པ་ནས་སོ། །བུད་མེད་བདག་པོས་
བསྲུངས་པ་ཞེས་པའི་ཊིཀ་ལས། གནས་ཐ་དད་པ་ཉིད་ལ་ནི་བདག་པོས་བསྲུངས་པ་ཉིད་
ལ་ལྟུང་བ་མེད་པ་ཡིན་གྱི། གནས་གཅིག་པ་ཉིད་ལ་ནི་བདག་པོས་བསྲུངས་པ་ཉིད་ལ་ཡང་
སྤྲོད་པ་ལས་བྱུང་བའི་ཆ་དང་ལྷན་ཅིག་ཉལ་བའི་ཕྱིར་ཉེས་བྱས་སུ་འགྱུར་རོ་ཞེས་པ་ནི།
བདག་པོ་དེ་བུད་མེད་བསྟེན་པའི་དོན་དུ་ཉེ་བར་ཕྱོགས་ན་ཉལ་པོ་ཤོམ་པའི་གནས་སུ་ཉལ་
བའི་ཉེས་བྱས་སུ་འགྱུར་བའོ། །རིམ་ཁང་གཞན་ལ་ནི་སྐས་སྟེང་དུ་བཏུལ་བ་ཉིད་དོ་ཞེས་
པ་ལུང་རྣམ་འབྱེད་ལས། དགེ་སློང་སྟེང་ཁང་ན་ཉལ་ཞིང་བུད་མེད་པར་ཁང་ན་ཉལ་ན་དགེ་
སློང་དེས་སྐས་སྟེང་དུ་བསྡུས་ན་གནས་གཅིག་ཏུ་ཉལ་བའི་ཉེས་པ་མེད་པར་གསུངས་སོ། །
འགྲེལ་ཆུང་ལས་ཀྱང་། དགེ་སློང་ཡང་ཐོག་ཏུ་ཉལ་ན་བུད་མེད་དམ་དགེ་ཚུལ་འོག་
ཁང་དུ་བསྙལ་ལ་སྐས་སྟེང་དུ་དྲངས་ཏེ་ཉལ་ཀྱང་ཉེས་པ་མེད་ཅེས་བཤད་དོ། །གཞན་
གནས་མ་ཡིན་པ་ཞེས་སྨོས་ན། དབྱེ་ཐང་ཀའི་སྟེང་ན་ཡོད་པའི་ཁང་བུ་སྒོ་མ་བཅད་པའི་
ནང་ན་དགེ་སློང་ཉལ་ཏེ། དེའི་ཉེ་འཁོར་འདོམ་གང་དུ་དགེ་ཚུལ་ཉལ་ན་ཅིར་འགྱུར་ཞེ་ན།
འགྲེལ་ཆུང་ལས། ཁང་བུའི་སྒོའི་ཕྱི་རོལ་ཐོག་མེད་པ་ལ་འདོམ་གང་ཚུན་ཆད་དང་། ཐང་
 

ངམ་དབྱེ་ལ་འདོམ་གང་ཚུན་ཆད་དུ། དགེ་སློང་ཉལ་ན་ཉེས་བྱས་ཞེས་བཤད་དོ། །འགྲེལ་
ཆུང་གི་ཚིག་འདི་ནི། གཞན་གནས་མ་ཡིན་པ་ཉིད་ལ་ནི་ན་སྨད་དོ་ཞེས་པའི་འབྲུ་གནོན་
ཡིན་ནོ། །ཊིཀ་ལས། དབྱེ་དགོན་པར་ནི་ལྷན་ཅིག་ཉལ་ཡང་ཉེས་པར་མི་འགྱུར་རོ་ཞེས་པ་
ནི་དངོས་གཞིའི་ཉེས་པར་མི་འགྱུར་བ་ཡིན་གྱི། ཉེས་བྱས་སུ་འགྱུར་བར་ཤེས་པར་བྱའོ་
ཞེས་གསུངས་སོ། །དངོས་གཞི་ན་སྨད་དང་བཅས་ཏེ་བསྟན་པ་ནི། བསྙེན་པར་མ་རྫོགས་
པ་དང་ཞེས་སོ། །
འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་ཉེ་དགས་བསྙེན་པར་མ་
རྫོགས་པ་དང་ནུབ་གཉིས་ལས་ལྷག་པར་ཉལ་བས་ལྟུང་བྱེད་དུ་བཅས་སོ། །དགག་བྱ་ནི་
ཆགས་པའི་རྒྱུར་འགྱུར་བ་དང་། རྒོད་བག་གི་རྒྱུར་འགྱུར་བའོ། །ངོ་ཏི་ནི་བཅས་ལྡན་དགེ་
སློང་གིས་བསྙེན་པར་མ་རྫོགས་པ་དང་གནས་གཅིག་ཏུ་གཉིས་ཀ་ཉལ་བའི་སྤྱོད་ལམ་གྱིས་
གཉིད་ལོག་ཅིང་མཚན་མོ་གསུམ་པ་མཐར་ཐུག་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་དུ་ཉལ་བའི་ཡུལ་
དང་། གང་དུ་ཉལ་བའི་གནས་དང་། གང་གིས་ཉལ་བའི་རྟེན་ནོ། །དང་པོ་ལ་གསུམ་ལས་
བསྙེན་པར་མ་རྫོགས་པའམ་ཕམ་པ་བྱུང་བ་ཡིན་པ་སྟེ། བསྙེན་པར་མ་རྫོགས་པ་དང་ལྷན་
ཅིག་ཅེས་པ་དང་། བསྙེན་པར་མ་རྫོགས་པ་དང་ལྡན་པ་ཡང་ངོ་ཞེས་གསུངས་པས། བསླབ་
པ་སྦྱིན་རུང་དང་ཕམ་པ་འཆབ་བཅས་བྱུང་བ་ལ་ཡང་དེའི་གནད་ཀྱིས་སྦྱར་རོ། །ཐ་སྙད་ལྔ་
དང་ལྡན་པ་དང་། ལུས་ཐ་མལ་པར་གནས་པ་གཉིས་སྔར་བཤད་པ་བཞིན་ནོ། །འདིར་ཁ་
ཅིག་ན་རེ་ངོ་མ་སྤྲོས་པ་ཡན་ལག་ཏུ་དགོས་ཏེ། བལ་ཁུར་བ་ལ་གསུངས་པའི་གནད་ཀྱིས་
སྦྱོར་ཟེར་ཡང་། རང་གི་རྣམ་བཤད་ཊིཀ་ལས་ལུང་ཞུ་བ་ཁུངས་སུ་དྲངས་ཏེ། དགེ་སློང་
བསྙེན་པར་མ་རྫོགས་པའི་གང་ཟག་དང་ལྷན་ཅིག་གུང་གསུམ་ཉལ་བ་ལ་ལྟུང་བྱེད་འབྱུང་
བ་མཆིས་སམ། ཡོད་དེ་ཞག་གཉིས་དགེ་ཚུལ་དང་ཉལ་བ་ལ་ཞག་གསུམ་པ་ལ་ཁྱིམ་པ་མོ་
 

དང་ལྷན་ཅིག་ཉལ་བ་ལའོ་ཞེས་གསུངས་སོ། །
གཉིས་པ་གང་དུ་ཉལ་བའི་གནས་གསུམ་ལས། གནས་ཀྱི་ངོ་བོ་ཉིད་དུ་གྲུབ་པ་སྟེ།
ཕལ་ཆེར་གཡོགས་པ་དང་སྐོར་བ་ཞེས་གསུངས་པས་སོ། །སེལ་བ་ནི་ཤིང་ལྗོན་པའི་དྲུང་
དང་རྩིག་པའི་བར་དང་ཚང་ཚིང་གི་དྲུང་དག་ནི་ཕྱེད་ཉིད་དོ་ཞེས་སོ། །སྤྱོད་ལམ་བཞི་ཡན་
ཆད་ཤོང་བ་སྟེ། གཞན་དུ་ན་འབྱུང་རུང་བས་དགག་བྱ་གནས་སྐབས་ཀྱི་སྒོ་ནས་མི་རྫོགས་
པའི་ཕྱིར་རོ། །གནས་གཅིག་ཡིན་པ་སྟེ་གནས་གཅིག་ཏུ་ཞེས་གསུངས་པས་སོ། །གཞན་དུ་
ན་ལྟུང་བ་མེད་དོ། །གསུམ་པ་གང་གིས་ཉལ་བའི་རྟེན་ནི་ནད་པ་དང་གི་གཡོག་དག་དབང་
གིས་གནས་པ་མ་ཡིན་པ་དང་། དབྱར་ཚུལ་ནང་ཟླ་བ་གཉིས་ཀྱི་ཚེ་ན་དགེ་སློང་སྡིག་ཅན་
ཉེ་བར་གནས་པ་ན་དགེ་ཚུལ་དང་ལྡན་པའི་དགེ་སློང་མ་ཡིན་པ་སྟེ། ནད་པ་དང་ནད་གཡོག་
ལ་ཡང་ངོ་ཞེས་པ་དང་། དེ་དང་ལྡན་པ་ལའོ་ཞེས་པ་ལ་སོགས་པ་གཞུང་འདི་ཉིད་ལས་
གསུངས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་ཉལ་བའི་སྤྱོད་ལམ་གྱིས་གཉིད་ལོག་པར་འདོད་པ་རྒྱུན་མ་ཆད་པའོ། །
སྦྱོར་བ་ནི་མཚན་མོ་གསུམ་པོ་ལ་ཉལ་བར་ཞུགས་པའོ། །མཐར་ཐུག་ནི་མཚན་མོ་གསུམ་
པའི་མཐའི་སྐད་ཅིག་གོ། །ཡན་ལག་གི་དོན་ནི། བསྙེན་པར་མ་རྫོགས་པ་ལྷན་ཅིག་ཅེས་
སོ༑ ༑
ད་ནི་སྡིག་པ་ཅན་གྱི་ལྟ་བ་མི་གཏོང་བའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་
ལས། གླེང་གཞི་མཉན་ཡོད་དུ་འཆི་ལྟས་ཀྱི་སྡིག་པའི་ལྟ་བ་འཛིན་ཅིང་བཟློག་ཀྱང་མི་
གཏོང་བ་ལས་ལྟུང་བྱེད་དུ་བཅས་སོ། །དགག་བྱ་ནི་སྡིག་པ་ཅན་གྱི་ལྟ་བ་འཛིན་པས་ངོ་བོ་
ཉིད་ཀྱིས་དགག་བྱར་གྱུར་པ་དང་། དགེ་འདུན་གྱིས་བཟློག་ཀྱང་མི་གཏོང་བས་རང་རིགས་
ཀྱི་དགེ་འདུན་ལ་གནོད་པའོ། །ངོ་ཏི་འདི་ལ་ཁ་ཅིག་ན་རེ་སྡིག་ལྟའི་ཚིག་སྨྲ་བ་ཡིན་གྱི། སྡིག་
 

ལྟ་དོན་ལ་སྐྱེས་པ་ནི་མ་ཡིན་ཏེ། འདི་ཉིད་ལས་ཚིག་མི་གཏོང་བའོ་ཞེས་གསུངས་པ་དང་
ལོག་ལྟ་དོན་ལ་སྐྱེས་ན་སྡོམ་པ་གཏོང་བའི་ཕྱིར་ཞེས་ཟེར་རོ། །
དེ་དགག་པ་ལ་གཉིས་ལས། གནོད་བྱེད་བརྗོད་པ་ནི་སྡིག་ལྟ་དོན་ལ་སྐྱེས་པ་མ་ཡིན་
ན་ལུང་རྣམ་འབྱེད་ལས་གཞི་དེ་ཉིད་ལ་ནན་ཏན་གྱིས་མཆོག་ཏུ་བཟུང་ཞིང་མངོན་པར་ཞེན་
ནས་ཞེས་གསུངས་པ་དང་། འདི་ཉིད་ལས་ལྟ་བའི་རྣམ་པ་མི་གཏོང་བ་ཞེས་གསུངས་པ་
དང་འགལ་ལོ། །སྒྲུབ་བྱེད་གཞིག་པ་ནི་ཚིག་མི་གཏོང་བ་ལའོ་ཞེས་པ་དེ་ལྟ་བ་ལ་ནི་ནང་གི་
སེམས་བྱུང་ཡིན་པས་ཕྱི་རོལ་ཚིག་གི་སྒོ་ནས་མཚོན་ཏེ། ཕྱི་རོལ་ཏུ་ཚིག་མི་གཏོང་བས་ནང་
གི་ལྟ་བ་མི་གཏོང་བ་མཚོན་ནས་རྟོགས་པར་བྱ་བའི་ཕྱིར་རོ། །ལོག་ལྟ་ཆེན་པོ་སྐྱེས་ན་རྩ་བ་
ཆད་པས་སྡོམ་པ་གཏོང་ཡང་། འདི་ནི་སྡིག་པ་ཅན་གྱི་ལྟ་བ་ཡིན་པས་ལོག་པའི་ལྟ་བ་མ་
ཡིན་ཏེ། རྣམ་འབྱེད་འགྲེལ་ལས། སྡིག་པ་ཅན་གྱི་ལྟ་བ་ཞེས་བྱ་བ་ནི་བར་དུ་གཅོད་པའི་
ཆོས་ལ་སྐུར་པ་འདེབས་པས་ལོག་པའི་ཤེས་པ་ཡིན་གྱི་ལོག་པའི་ལྟ་བ་ནི་མ་ཡིན་ཏེ་ལྟ་བ་
ལོག་ན་སྡོམ་པ་ཡང་མེད་པར་འགྱུར་བའི་ཕྱིར་རོ་ཞེས་བཤད་དོ། །
འོ་ན་གང་ཞེ་ན། ངོ་ཏི་ནི་བཅས་ལྡན་དགེ་སློང་གིས་ཕྱོགས་འགའ་ལ་སྡིག་ལྟ་སྐྱེས་
པ་དེ་བཞམ་བསྒོ་དང་གསོལ་བཞིའི་ལས་ཀྱིས་བཟློག་ཀྱང་མི་གཏོང་བ་ལས་གྱུར་པའི་ལྟུང་
བ་དངོས་གཞིའོ། །ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། སྦྱོར་བ་བརྩམ་
པར་བྱ་བའི་གཞི་དང་། རྫོགས་པར་བྱེད་པའི་རྐྱེན་ནོ། །དང་པོ་ལ་གཉིས་ལས། གང་
བརྗོད་པའི་དོན་ནི་ཆོས་ལས་ཆོས་མ་ཡིན་པའི་ཕྱོགས་འགའ་ལ་སྡིག་ལྟ་སྐྱེས་པ་སྟེ། ཇི་
ལྟར་ཞེས་པ་ལ་སོགས་གང་ལ་བརྗོད་པའི་ཡུལ་ནི་ཆོས་གསུམ་ལྡན་ཏེ་སྔར་མི་ཆོས་བླ་མའི་
སྐབས་སུ་བཤད་པ་བཞིན་ནོ། །གཉིས་པ་རྫོགས་པར་བྱེད་པའི་རྐྱེན་ནི་བཞམས་བསྒོ་དང་
གསོལ་བཞིའི་ལས་ཀྱིས་བཟློག་པར་བྱས་པའོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་ལྟ་བ་ཕྱིན་ཅི་ལོག་ཏུ་འཛིན་ཆ་
 

མ་གཏོགས་པ་གཞིའི་ཡན་ལག་ལ་མ་འཁྲུལ་བའོ། །ཀུན་སློང་ནི་སྡིག་པ་ཅན་གྱི་ལྟ་བའི་
ཚིག་སྨྲ་ཞིང་གོ་བར་འདོད་ལ་བཟློག་ཀྱང་མི་གཏོང་བར་འདོད་པ་རྒྱུན་མ་ཆད་པའོ། །སྦྱོར་བ་
ནི་ངག་མཚན་ཉིད་ལྔ་ལྡན་གྱིས་སྡིག་ལྟའི་ཚིག་སྨྲ་ཞིང་བར་དུ་བཟློག་ཀྱང་མི་གཏོང་བར་
ཞུགས་པའོ། །མཐར་ཐུག་ནི་ལས་བརྗོད་པ་གསུམ་པའི་མཐའ་ལ་མི་གཏོང་བའོ། །ཡན་
ལག་གི་དོན་ནི། ཚུལ་ཇི་ལྟར་ཞེས་པ་ནས་སོ། །སྡིག་ལྟ་མི་གཏོང་བའི་དགེ་སློང་དེ་ལ་གསོལ་
བ་དང་བཞིའི་ལས་བྱ་བས་སྤྱོད་ཅིང་སྨད་པ་ཉིད་དང་། གནས་ནས་དབྱུང་བ་གཉིས་ཆོ་ག་
གཅིག་གིས་ཅིག་ཅར་དུ་བྱ་སྟེ། སྨད་པ་དང་གནས་ནས་དབྱུང་བ་དེ་དུས་གང་གི་ཚེ་བྱ་ཞེ་ན།
དེའི་འོག་ཏུའོ་ཞེས་སྨོས་ཏེ། བསྒོ་བའི་ལས་བརྗོད་པ་གསུམ་པ་ལ་སྡིག་ལྟ་མི་གཏོང་བ་དེའི་
འོག་ཏུ་བྱའོ། །
ད་ནི་སྤངས་པ་རྗེས་ཕྱོགས་ཀྱི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་
གཞི་ནི་མཉན་ཡོད་དུ་དགེ་འདུན་གྱིས་དགེ་སློང་འཆི་ལྟས་གནས་ནས་ཕྱུང་བ་ལ་ཉེ་དགས་
མཐུན་འཇུག་བྱེད་པ་ལྟུང་བྱེད་དུ་བཅས་སོ། །དགག་བྱ་ནི་རང་རིགས་ལ་གནོད་པའོ། །ངོ་
ཏི་འདི་ལ་ཁ་ཅིག་ན་རེ་སྡིག་ལྟ་མི་གཏེར་བ་གནས་ནས་ཕྱུང་བ་ཁོ་ནའི་རྗེས་སུ་ཕྱོགས་ན་ལྟུང་
བྱེད་འདིར་འགྱུར་གྱི། གནས་ནས་ཕྱུང་བ་གཞན་གྱི་རྗེས་སུ་ཕྱོགས་ཀྱང་སྤངས་པ་རྗེས་
ཕྱོགས་ཀྱི་ལྟུང་བྱེད་དུ་མི་འགྱུར་ཏེ། འདི་ཉིད་ལས་དེ་སྐད་སྨྲ་བས་སྤངས་པ་ཞེས་གསུངས་
པས་ཤེས་སོ། །འདུལ་བ་བསྡུས་པ་ལས་ཀྱང་། ལྟུང་བ་མ་མཐོང་བ་དང་། ཕྱིར་མ་འཆོས་པ་
གནས་ནས་ཕྱུང་བའི་དགེ་སློང་དང་ལྷན་ཅིག་ལོངས་སྤྱོད་ན་ཉེས་བྱས་སོ་ཞེས་བཤད་དོ་
ཟེར་རོ། །
དེ་དགག་པ་ལ་གཉིས་ལས་དང་པོ་གནོད་བྱེད་བརྗོད་པ་ནི། དགེ་སློང་མ་རྣམས་
དང་འདྲེ་ཞིང་གནས་པ་གནས་ནས་ཕྱུང་བ་ལ་དགེ་སློང་གིས་མཐུན་འཇུག་བྱས་པ་ལས་
གྱུར་པའི་ལྟུང་བ་དངོས་གཞི་ཆོས་ཅན། སྤངས་པ་རྗེས་ཕྱོགས་ཀྱི་ལྟུང་བྱེད་དུ་འགྱུར་བ་
 

ཡོད་པ་མ་ཡིན་པར་ཐལ། སྡིག་ལྟ་མི་གཏོང་བ་གནས་ནས་ཕྱུང་བ་ལ་རྗེས་སུ་ཕྱོགས་པ་མ་
ཡིན་པའི་ཕྱིར་རོ། །མ་ཁྱབ་ན་དམ་བཅའ་ཉམས་ལ། འདོད་ན་ཊཱིཀ་ལས། དགེ་སློང་མ་
བཟློག་པའི་ཕམ་པར་འགྱུར་བ་གང་ཡིན་པ་དེ་ཉིད་བྱེད་བཞིན་དུ་དེ་མཚན་གྱུར་ཅིང་དགེ་
སློང་དུ་གྱུར་ན་བཟློག་པ་དེ་ལ་སྤངས་བའི་རྗེས་སུ་ཕྱོགས་པའི་ལྟུང་བྱེད་དུ་འགྱུར་རོ་ཞེས་
གསུངས་སོ། །
གཉིས་པ་སྒྲུབ་བྱེད་གཞིག་པ་ནི་དེ་སྐད་སྨྲ་བ་སྤངས་པ་ཞེས་གསུངས་པ་དེ་གླེང་
གཞིའི་དབང་གིས་མཚོན་བྱེད་དུ་བསྟན་པ་དེ། གནས་ནས་ཕྱུང་བ་བདུན་པོ་ཐམས་ཅད་རྒྱུ་
མཚན་མཚུངས་པའི་ཕྱིར་རོ། །འདུལ་བ་བསྡུས་པ་ལས་སྡིག་ལྟ་མི་གཏོང་བ་གནས་ནས་
ཕྱུང་བ་ལས་གཞན་པའི་སྤངས་པའི་རྗེས་སུ་ཕྱོགས་ན། ཉེས་བྱས་སུ་བཤད་ཀྱང་དེའི་རྗེས་
སུ་མི་འབྲང་ངོ་། །འོ་ན་གང་ཞེ་ན། སྐབས་འདིའི་ལྟུང་བའི་ངོ་ཏི་ནི་དགེ་འདུན་གྱིས་གནས་
ནས་ཕྱུང་བའི་དགེ་སློང་ལ་བཅས་ལྡན་དགེ་སློང་གཞན་དག་གིས་ཆོས་དང་ཟང་ཟིང་ལོངས་
སྤྱོད་བྱས་པ་ལས་གྱུར་པའི་ལྟུང་བ་དངོས་གཞིའོ། ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་གི་རྗེས་སུ་ཕྱོགས་
པའི་ཡུལ་དང་། གང་དུ་ཉལ་བའི་གནས་སོ། །དང་པོ་ནི། དགེ་སློང་ཆོས་བརྒྱད་ལྡན་ཏེ།
དགེ་སློང་ཆོས་དྲུག་ལྡན་ལས་ལྟ་བ་མཐུན་པ་མ་གཏོགས་པ་ལྔའི་སྟེང་དུ། སྤངས་པ་དང་
འབྲེལ་བ་དང་། ནད་པ་མ་ཡིན་པ་དང་། གདུལ་བྱ་ལ་ལྟོས་པ་མ་ཡིན་པ་སྟེ། སྤངས་པ་ཕྱིར་
བཅོས་པ་ཉིད་མ་བྱས་པ་ཞེས་པ་དང་། ནད་པ་དང་ཞེས་པ་དང་། ལྟ་བ་དང་དབྲལ་དགོས་
པའི་དོན་གྱིས་ནི་མ་གཏོགས་ཞེས་གསུངས་པས་སོ། །འདིར་ལྟ་བ་མཐུན་པ་ནི་ཡན་ལག་
ཏུ་མི་དགོས་ཏེ། སྡིག་ལྟ་མི་གཏོང་བ་གནས་ནས་ཕྱུང་བའི་རྗེས་སུ་ཕྱོགས་ནས་ལྟ་བ་མི་
མཐུན་པ་ཉིད་ལས་ལྟུང་བྱེད་འདི་རྣམ་པར་བཞག་པའི་ཕྱིར་རོ། །གཉིས་པ་གང་དུ་ཉལ་བའི་
གནས་ནི། གནས་ཆོས་གསུམ་ལྡན་ཏེ། སྔར་ནུབ་ལྷག་གི་སྐབས་སུ་བཤད་པ་བཞིན་ནོ། །
 

བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་ཆོས་དང་ཟང་ཟིང་གི་ལོངས་སྤྱོད་བྱེད་པར་འདོད་པའམ་ཉལ་བའི་སྤྱོད་
ལམ་གྱིས་གཉིད་ལོག་པར་འདོད་པ་རྒྱུན་མ་ཆད་པའོ། །སྦྱོར་བ་ནི་ཆོས་དང་ཟང་ཟིང་གི་
ལོངས་སྤྱོད་བྱེད་པའམ་གནས་གཅིག་ཏུ་ལྷན་ཅིག་ཉལ་བར་བྱེད་པའོ། །མཐར་ཐུག་ནི་
ཆོས་དང་ཟང་ཟིང་ལོངས་སྤྱོད་བྱས་པའམ། ལྷན་ཅིག་ཉལ་བ་ན་མཚན་མོའི་མཐའི་སྐད་ཅིག་
མའོ། །ཡན་ལག་གི་དོན་ལ་གཞན་གྱིས་བསྲུལ་ན་ཡང་ལྟུང་བྱེད་དུ་འགྱུར་རོ། །ཞེས་བསྙིལ་
བ་སྡུད་པའི་ཊི་ཀའོ། །
ད་ནི་བསྙིལ་བ་སྡུད་པའི་ལྟུང་བྱེད་འཆད་དེ། བསླབ་པར་བྱ་བ་ནི་ཚིག་དེ་ཉིད་ལ་
ཞེས་པ་ནས་བསིལ་བའི་ལས་བརྗོད་པ་དང་བོ་དང་གཉིས་པ་ཡང་བྱས་ཟིན་གྱིས་སྡིག་ལྟ་
ཐོངས་ཤིག་ཅེས་རེ་རེའི་མཐར་དགེ་སློང་གིས་དེ་ལ་བསྒྲག་པར་བྱའོ་ཞེས་སོ། །འདིའི་ཊིཀ་
ལས་ལས་བརྗོད་པ་གསུམ་པ་བྱས་པའི་འོག་ཏུ་ནི་བསྒྲགས་ཀྱང་ཅི་ཡང་མི་ཕན་ཏེ། དེའི་ཚེ་
དགེ་ཚུལ་བསྙིལ་ཟིན་པའི་ཕྱིར་རོ། །ཞེས་བཤད་པ་དེ་ལེགས་སོ། །འོ་ན་སྐབས་འདིར་ལུང་
རྣམ་འབྱེད་དང་ཀརྨ་ཤ་ཏམ་ལས་ནི་བསྙིལ་བའི་བརྗོད་པ་གསུམ་པ་ཡང་མཛད་ལགས་
ཀྱིས། སྡིག་པ་ཅན་གྱི་ལྟ་བའི་རྣམ་པ་ལྟ་བུ་འདི་ཐོངས་ཤིག་ཅེས་འདི་བསྒོ་བར་བྱའོ། །དེ་སྐད་
བསྒོ་བ་ན་གཞི་དེ་གཏོང་ན་དེ་ལྟ་ན་ལེགས། གལ་ཏེ་མི་གཏོང་ན་དེའི་འོག་ཏུ་འཇུག་བསྡུ་
བར་བྱ་སྟེ་ཞེས་བཤད་པ་དང་འགལ་སྙམ་ན། དེ་ནི་ལུང་དང་ཀརྨ་ཤ་ཏམ་ཡི་གེ་ལྷག་པར་
སེམས་སོ། །ལྟུང་བ་རྣམ་པར་བཞག་པ་ནི་དགེ་ཚུལ་བསྙིལ་བ་ཉིད་དོ་ཞེས་སོ། །འདིའི་སྤྱི་
དོན་ལ་བཞི་ལས། གླེང་གཞི་ནི་མཉན་ཡོད་དུ་ཉེ་དགས་དགེ་ཚུལ་བསྙིལ་བ་ཉེ་བར་འཇོག་
པར་བྱེད་པ་ལས་ལྟུང་བྱེད་དུ་བཅས་སོ། །དགག་བྱ་ནི་ཡུལ་དགེ་ཚུལ་དེ་ལ་གནོད་ཅིང་རང་
རིགས་དགེ་འདུན་ལ་ཡང་གནོད་པའོ། །ངོ་ཏི་ནི་དགེ་འདུན་གྱིས་དགེ་ཚུལ་བསྙིལ་བ་ལ་
བཅས་ལྡན་དགེ་སློང་གིས་ཆོས་དང་ཟང་ཟིང་གི་ལོངས་སྤྱོད་བྱས་པ་ལས་གྱུར་པའི་ལྟུང་བ་
 

དངོས་གཞིའོ། ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་བསྡུ་བའི་ཡུལ་དང་།
གང་དུ་ཉལ་བའི་གནས་སོ། །དང་པོ་ནི། དགེ་ཚུལ་ཆོས་བདུན་ལྡན་ཏེ། དེའང་དགེ་ཚུལ་
གྱི་སྡོམ་པ་རྣམ་པར་དག་པ་སྟེ། དགེ་སློང་བསྙེན་པར་རྫོགས་པ་ཅན་མ་ཉམས་པ་ཉིད་ནི་
ཞེས་སྤངས་པ་རྗེས་ཕྱོགས་ལ་གསུངས་པའི་གནད་ཀྱིས་སྦྱར་རོ། །མཚན་མཐུན་པ་དང་།
ཐ་སྙད་གསུམ་དང་ལྡན་པ་དང་། ལུས་ཐ་མལ་པར་གནས་པ་གསུམ་ནི་སྔར་བཤད་པ་
བཞིན་ནོ། །བསྙིལ་བ་དང་འབྲེལ་བ་དང་། ནད་པ་མ་ཡིན་པ་དང་། གདུལ་བྱ་ལ་བལྟོས་པ་
མ་ཡིན་པ་སྟེ། བསྙིལ་བ་ཉིད་དོ་ཞེས་པ་དང་། ལུང་རྣམ་འབྱེད་ཀྱི་བསྙིལ་བ་སྡུད་པའི་
སྐབས་ལས་ན་བ་དང་སྡིག་པ་ཅན་གྱི་ལྟ་བ་དང་དབྲལ་བར་འདོད་པ་ལ་ལྟུང་བ་མེད་དོ་
ཞེས་གསུངས་པས་སོ། །གང་དུ་ཉལ་བའི་གནས་ནི་གནས་ཆོས་གསུམ་ལྡན་ཏེ་སྔ་མ་
བཞིན་ནོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་དང་སྦྱོར་བ་དང་མཐར་ཐུག་ནི་སྔར་སྤངས་བ་རྗེས་ཕྱོགས་དང་འདྲའོ། །ཡན་ལག་གི་
དོན་ནི། དགེ་ཚུལ་བསྙིལ་བ་ཉིད་དོ་ཞེས་སོ། །ད་ནི་ཁམ་བསྒྱུར་བ་གྱོན་པའི་ལྟུང་བྱེད་
འཆད་དེ། འདིའི་སྤྱི་དོན་ལ་བཞི་ལས། གླེང་གཞི་ནི་རྒྱལ་པོའི་ཁབ་ཏུ་དྲུག་སྡེས་གོས་
དཀར་པོ་གྱོན་པ་ལས་ལྟུང་བྱེད་དུ་བཅས་སོ། །དགག་བྱ་ནི་ཁྱིམ་པ་དང་ཆ་ལུགས་འདྲེས་
པའོ། །ངོ་ཏི་ནི་བཅས་ལྡན་དགེ་སློང་གིས་རང་དབང་བའི་གོས་དཀར་པོ་བསྒོ་བ་ལ་སོགས་
པ་ལོངས་སྤྱོད་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་དྲུག་སྟེ། གོས་ཡིན་པ་དང་། རང་གི་
ཡིན་པ་དང་། ཁ་མ་བསྒྱུར་བའི་དཀར་པོ་ཡིན་པ་སྟེ། ཁ་མ་བསྒྱུར་བའི་རང་གི་གོས་ཞེས་
གསུངས་པ་ལས་རིམ་བཞིན་ནོ། །གཞི་གཞན་གྱི་སྒོ་ནས་རུང་བ་དང་། རང་རང་གི་ཚད་
 

དང་ལྡན་པ་དང་། ཆུ་ཚགས་ལས་གཞན་ཡིན་པ་སྟེ། རབ་ཏུ་བྱུང་བའི་རྫས་དག་ལ་ནི་རུང་
བ་ཉིད་དང་ཚད་དང་ལྡན་ཞེས་པ་དང༌། འོད་ལྡན་དང་ཊཱི་ཀ་ལས། ཆུ་ཚགས་ནི་ཁ་བསྒྱུར་
བ་མི་རིགས་ཞེས་བཤད་པའོ། །བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་
ལ་མ་འཁྲུལ་བའོ། །ཀུན་སློང་ནི་རང་གར་གོས་ཁ་མ་བསྒྱུར་བ་དཀར་པོ་ལོངས་སྤྱོད་པར་
འདོད་པ་རྒྱུན་མ་ཆད་པའོ། །སྦྱོར་བ་ནི་དེ་ལ་ལོངས་སྤྱོད་པར་ཞུགས་པའོ། །མཐར་ཐུག་ནི་
ལོངས་སྤྱོད་པ་རྫོགས་པའོ། །
ཡན་ལག་གི་དོན་ལ། སྔོན་པོ་ནི་ལུང་རྣམ་འབྱེད་ལས་སྔོན་པོ་ཞེས་བྱ་བ་ནི་རམས་
ཉིད་དེ་ཞེས་གསུངས་ལ། བམ་པོ་ལྔ་བཅུ་པ་དང་བསྡུས་པ་ལས་ཀྱང་སྔོན་པོ་ནི་རམས་ཡིན་
པར་བཤད་དོ། །རམས་དང་ཁ་དོག་འདྲ་བའི་སྔོན་པོ་ཐམས་ཅད་བཟུང་སྟེ། འོད་ལྡན་ལས་
སྔོན་པོ་ཞེས་བྱ་བ་ནི་སྔོན་པོ་ཐམས་ཅད་བཟུང་ངོ༌། །དེ་ཉིད་ཀྱི་ཕྱིར་སྔོན་པོའི་མདོག་ཅེས་
སྨོས་པ་ཡིན་ཏེ་རམས་འབའ་ཞིག་སྨོས་པར་གྱུར་ན་མི་རུང་བས་སོ་ཞེས་བཤད་དོ། །དམར་
པོ་ནི་བམ་པོ་ལྔ་བཅུ་པ་ལས་དམར་པོ་ཞེས་བྱ་བ་ནི་བཙག་སྟེ་སའི་ཁམས་དམར་པོ་གཞན་
ཡང་བསྡུའོ། །ངུར་སྨྲིག་ནི་སེར་པོ་ནོག་བག་ཆགས་པ་སྟེ། ལུང་ཕྲན་ཚེགས་ཀྱི་འགྲེལ་བ་
ལས་གོས་ངུར་སྨིག་སེར་པོ་བགོས་ནས་སོ་ཞེས་པ་དང་། མའི་སོ་ཐར་འགྲེལ་ལས་ངུར་སྨིག་
ཅེས་བྱ་བ་ནི་སྟར་ཀ་དང་ཤིང་ཤུན་ལ་སོགས་པ་ལ་བཙོས་པ་སྟེ། ཁ་དོག་ནོག་བག་ཆགས་
པའོ་ཞེས་སོ། །ཁ་མ་སྒྱུར་བ་དཀར་པོའོ། །ཁ་མ་སྒྱུར་བ་ནག་པོ་ནི་ཤ་ཟའི་གོས་ཡིན་པས་
བཀག་པ་སྟེ་ཉེས་བྱས་སོ། །ཁ་མ་སྒྱུར་བ་རང་བཞིན་གྱི་ཁ་དོག་རུང་བ་གསུམ་ཡིན་ན་ཉེས་
པ་མེད་དེ། ལུང་ཞུ་བ་ལས་སོ། །རང་གི་གོས་ཞེས་པའི་ཊི་ཀ་ལས་གཞན་གྱི་གོས་སྤྱོད་པ་
ལ་ནི་ན་སྨད་པར་འགྱུར་ཞེས་སོ། །བགོ་བ་ལ་སོགས་པ་ནི་ཊི་ཀ་ལས་རྩོགས་པའི་སྒྲས་ནི་
གོས་ཉི་ཚེར་མ་ཟད་ཀྱི་སྤྲེའུ་ལ་སོགས་པ་དག་ཀྱང་བཟུང་ཞེས་སོ། །སླེའུ་ཞེས་པ་དེ་ཅི་ཞེ་ན།
བསོད་སྙོམས་ཀྱི་སྣོད་ལྷུང་བཟེད་ཁ་གཡོགས་ལ་སོགས་པ་སྟེ། རང་གི་རྣམ་བཤད་ལ་
 

སོགས་སུ་བགོ་བ་ལ་སོགས་པ་ཞེས་བྱ་བ་ནི་བསོད་སྙོམས་སོ་སོར་གཡོགས་པ་ལ་སོགས་པ་
ལ་ཡང་སྟེ་ཞེས་སོ། །དགེ་ཚུལ་ལ་སོགས་པས་ཁ་སྒྱུར་བའི་གོས་དེ་དགེ་སློང་གིས་གོན་ན།
དགེ་སློང་གིས་ཁ་མ་སྒྱུར་བའི་གོས་དེ་དགེ་སློང་གིས་གོན་པའི་ཕྱིར་འདིའི་ཉེས་པར་འགྱུར་
རམ་སྙམ་དུ་དོགས་པ་བསལ་བའི་ཕྱིར། སྡེ་པ་གཞན་གྱི་ནི་ཞེས་སོ། །ཁ་དོག་ཆེན་པོར་
ཞེས་ཏེ་ཚོན་ཆེན་པོ་བརྒྱད་ནི། མཚལ་དང་དེ་བཞིན་རྒྱ་སྐྱེགས་བཙོད་རྣམས་དང་། གུར་གུམ་
དག་དང་ཐིང་ཤུན་ལི་ཁྲི་དང་། རྨ་ཤིང་ལེ་རྒན་རྩི་རྣམས་མི་རུང་སྟེ། །བརྒྱད་པོ་ཚོན་ཆེན་
ཡིན་པས་བཀག་ཕྱིར་རོ། །ཞེས་བཤད་དོ། །འོ་ན་གུར་གུམ་གྱི་མདོག་དང་མཐུན་པ་མེ་
ཏོག་ཤི་པ་ལི་ཀས་ཁ་བསྒྱུར་བ་གནང་ངམ་བཀག་སྙམ་ན། ཁ་ཅིག་ན་རེ་གནང་སྟེ་བཅོམ་
ལྡན་འདས་ཀྱིས་སེར་པོ་ཁ་དོག་བཟང་པོ་ལོངས་སྤྱོད་པའི་ཕྱིར་དང་། ངུར་སྨྲིག་རྩིའི་བྱེ་
བྲག་ཡིན་པའི་ཕྱིར་དང་། མཚོན་ཆེན་པོ་བརྒྱད་དུ་མ་འདུས་པའི་ཕྱིར་ཞེས་ཟེར་རོ། །དེ་ལ་
གནོད་བྱེད་བརྗོད་པ་ནི། མེ་ཏོག་ངེས་ཁ་སྒྱུར་བ་ནི་ཁ་དོག་གསལ་ཆེས་པའི་སྒོ་ནས་གུར་
གུམ་དང་འདྲ་བ་ཉིད་ཡིན་ལ། སྤྱིར་བསྟན་པ་ལས་འདྲ་བ་ལ་ཡང་ངོ་ཞེས་གསུངས་སོ། །
འོད་ལྡན་ལས་ཀྱང་སྡོམ་བརྩོན་རྣམས་ནི་ཁ་དོག་གསལ་བ་ཉིད་ཆ་མ་ཡིན་པའི་ཕྱིར་རྒྱ་
སྐྱེགས་ལ་སོགས་པ་དང་ཁ་དོག་མཐུན་པ་ཡང་དགག་པར་བསྟན་ཏོ་ཞེས་བཤད་དོ། །སྒྲུབ་
བྱེད་གཞིག་པ་ནི། འོད་ལྡན་ལས་བཅོམ་ལྡན་འདས་ཀྱིས་ལོངས་སྤྱོད་པ་ནི་གཏན་ཚིགས་
སུ་མི་རུང་སྟེ། འདི་ནི་གདུལ་བྱའི་དབང་གིས་གཞུག་པའི་ཕྱིར་རོ་ཞེས་བཤད་ལ། སྒྲུབ་
བྱེད་དུ་བཀོད་པ་ཕྱི་མ་གཉིས་ལ་ཁྱབ་པ་མེད་དོ། །
ད་ནི་ལོངས་པའི་གཞིར་གཏོགས་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་
ལས། གླེང་གཞི་ནི་ཡངས་པ་ཅན་དུ་དྲུག་སྡེས་རོལ་མོའི་སྒྲ་ཕྱུང་བ་ལས་ལྟུང་བྱེད་དུ་བཅས་
སོ༑ ༑དགག་བྱ་ནི་རྒྱགས་པ་འཕེལ་བ་སྟེ། ལོངས་པའི་གཞིར་གཏོགས་ཞེས་གསུངས་པས་
སོ༑ །ངོ་ཏི་ནི་བཅས་ལྡན་དགེ་སློང་གིས་རིན་པོ་ཆེ་རང་གི་མ་ཡིན་པ་དང་མཚོན་ཆ་དང་
 

རོལ་མོའི་ཆ་བྱད་ལ་རང་ངམ་བསྐོས་པས་རེག་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་ལ་རེག་པའི་ཡུལ་
དང་། གང་གིས་རེག་པའི་རྟེན་ནོ། །དང་པོ་ནི། རིན་པོ་ཆེ་ཆོས་བདུན་ལྡན་དང་། རིན་པོ་
ཆེར་སྨོས་པ་ཆོས་བཞི་དང་ལྡན་ནོ། །དང་པོ་ཆོས་བདུན་ལྡན་ནི། རིན་པོ་ཆེ་ཡིན་པ་དང་།
རང་གི་མ་ཡིན་པ་དང༌། དགོས་པའི་ཕྱིར་རུང་བ་ཉིད་དུ་གྱུར་པ་དང༌། ཆུད་འཛའ་བའི་རྐྱེན་
དང་མི་ལྡན་པ་དང་། ཐོབ་པར་ལྕོགས་པ་ན་གནས་པ་དང་། མི་མ་ཡིན་པའི་གནས་ན་དེ་དག་
གི་བསོད་ནམས་ལས་གྲུབ་པ་མ་ཡིན་པ་དང་། སྦྱིན་བདག་བསོད་ནམས་འདོད་པས་
བསྟབས་པ་མ་ཡིན་པ་སྟེ། རིན་པོ་ཆེ་རང་གི་མ་ཡིན་པ་དང་། ཞེས་པ་དང་དགོས་པའི་ཕྱིར་
རུང་བ་ཉིད་དུ་གྱུར་པ་ནི་ཞེས་པ་དང་། ཆུད་མི་ཟ་བར་བྱེད་པའི་སེམས་ཀྱིས་ནི་མ་གཏོགས་
སོ་ཞེས་པ་དང༌། ལྕོགས་པ་ཉིད་ན་དེ་རྫོགས་སོ་ཞེས་སྔར་གསུངས་པའི་གནད་ཀྱིས་སྦྱར་
བ་དང༌། མི་མ་ཡིན་པའི་གནས་ན་གལ་ཏེ་དེ་དག་གི་བསོད་ནམས་ཀྱིས་བྱུང་བ་ཞེས་པ་དང༌།
ཆོས་ཉན་དུ་གཞུག་པའི་ཕྱིར་རིན་པོ་ཆེ་ལས་བྱས་པའི་སེང་གེའི་ཁྲི་ལ་ཞེས་གསུངས་པ་
སྒྲུབ་བྱེད་དུ་སྦྱར་ཏེ་གོ་རིམ་བཞིན་ནོ། །གཉིས་པ་རིན་པོ་ཆེར་སྨོས་པ་ཆོས་བཞི་ལྡན་ནི།
མཚོན་ཆ་དང་རོལ་མོའི་ཆ་བྱད་ཡིན་པ་དང་། དགོས་པའི་ཕྱིར་རུང་བ་ཉིད་དུ་གྱུར་པ་དང་།
ཆུད་འཛའ་བའི་རྐྱེན་དང་མི་ལྡན་པ་དང་། ཐོབ་པར་ལྕོགས་པ་ན་གནས་པ་སྟེ། གཡུལ་དུ་
སྤྱོད་པའི་མཚོན་ཆ་དང་རོལ་མོར་སྤྱོད་པའི་ལག་ཆའོ། །དགོས་པའི་ཕྱིར་རུང་བ་ཉིད་དུ་
གྱུར་པ་ནི་ཞེས་གསུངས་པ་དང་། ཐ་མ་གཉིས་ནི་སྔ་མ་བཞིན་ནོ། །གཉིས་པ་གང་གིས་
རེག་པའི་རྟེན་ནོ། །དོན་ཁྱད་པར་ཅན་སྒྲུབ་པ་མ་ཡིན་པ་སྟེ། ཆོས་ཉན་དུ་གཞུག་པའི་ཕྱིར་
ཞེས་གསུངས་པས་སོ། ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་རེག་པར་འདོད་པ་རྒྱུན་མ་ཆད་པའོ། །སྦྱོར་བ་ནི་རང་གིས་རེག་པའམ་
 

གཞན་ལ་ངག་གི་རིག་བྱེད་ཀྱིས་བསྐོས་ཏེ་མངོན་སུམ་དུ་རེག་པར་ཞུགས་པའོ། །མཐར་
ཐུག་ནི་རེག་པ་རྫོགས་པའོ། །ཡན་ལག་གི་དོན་ནི། གསེར་དངུལ་ལ་སོགས་པ་རིན་པོ་ཆེ་
རང་གི་མ་ཡིན་པ་ཞེས་གསུངས་ཏེ་གཞན་གྱི་རིན་པོ་ཆེ་དང་བདག་པོ་གཏན་མེད་ཀྱི་རིན་པོ་
ཆེ་དང་། རིན་པོ་ཆེ་རང་གི་མ་ཡིན་པ་ཉིད་དོ། །མཚོན་ཆ་དང་རོལ་མོར་སྤྱོད་པའི་ལག་ཆ་ནི་
རང་གི་ཡིན་ཡང་རུང་མ་ཡིན་ཡང་རུང་སྟེ་དེ་ལ་རེག་ན་ལྟུང་བྱེད་དོ། །གསེར་དངུལ་ལ་
སོགས་པ་རིན་པོ་ཆེ་ལས་བྱས་པའི་མགུལ་རྒྱན་དང་ལག་ངར་ལ་ནོད་པའི་གདུབ་བུ་རྒྱན་
ཅན་དང་དབུ་རྒྱན་དང་ཞེས་སོ། །
རྣམ་འབྱེད་འགྲེལ་ལས། དོ་ཤལ་ཞེས་བྱ་བ་ནི་མུ་ཏིག་གི་དོ་ཤལ་རིང་དུ་འཕྱང་བའོ། །
སེ་མོ་དོ་ཞེས་བྱ་བ་ནི་མུ་ཏིག་གི་སེ་མོ་དོ་ནུ་མ་སླེབས་ཙམ་དུ་འཕྱང་བའོ་ཞེས་བཤད་དོ། །
སངས་རྒྱས་ཀྱི་སྐུ་གཟུགས་ནི་རྒྱུ་རིན་པོ་ཆེ་ལས་བྱས་པ་ནང་ན་སངས་རྒྱས་ཀྱི་སྐུ་གདུང་
དང་བཅས་པ་ཉིད་ན་དེ་ལ་རེག་ན་ལྟུང་བྱེད་སྐྱེད་དོ། །དེ་གཉིས་གང་རུང་རེ་རེ་མ་ཚང་བ་
ལ་རེག་ན་ཉེས་བྱས་སོ། །མཆོད་རྟེན་ལའང་དེ་བཞིན་ནོ། །ཉན་ཐོས་དང་རང་སངས་རྒྱས་
ཀྱི་སྐུ་གཟུགས་རིན་པོ་ཆེ་ལས་བྱས་པ་དེ་དག་གི་སྐུ་གདུང་དང་བཅས་པ་ལ་ཡང་རུང་སྟེ་དེ་
ལ་རེག་ན་ཉེས་བྱས་སོ། །རྒྱུ་རིན་པོ་ཆེ་མ་ཡིན་ན་ཉན་ཐོས་དང་། རང་སངས་རྒྱས་ཀྱི་སྐུ་
གདུང་དང་བཅས་ཀྱང་རེག་པ་ལ་ཉེས་པ་མེད་དོ། །སྲེད་མེད་ཀྱི་བུ་ལ་སོགས་པའི་གཟུགས་
རིན་པོ་ཆེ་ལས་བྱས་པ་ལ་རེག་ན་རྫས་ཙམ་ལས་ཉེས་བྱས་སུ་འགྱུར་རོ། །ཉན་ཐོས་ལ་
སོགས་པའི་གཟུགས་དེ་རིན་པོ་ཆེ་ལས་བྱས་པ་མ་ཡིན་ན་ནང་ན་དེ་དག་གི་རུས་པ་དང་
བཅས་པ་ཡང་རུང་། སངས་རྒྱས་ཀྱི་སྐུ་གདུང་དང་བཅས་ཀྱང་རུང་སྟེ་རེག་པ་ལ་ཉེས་པ་
མེད་དོ། །དགེ་སློང་གིས་གསེར་གྱི་སྟེགས་བུ་ལ་རེག་ན་ནི་ཉེས་བྱས་སུ་འགྱུར་གྱི། རིན་པོ་
ཆེ་ལ་རེག་ན་ལྟུང་བྱེད་དུ་ནི་མི་འགྱུར་ཏེ། མི་རུང་བ་ཉིད་དོ་ཞེས་པ་དགོས་པའི་རུང་བ་ཉིད་
དུ་གྱུར་པ་མ་ཚང་བ་ཉིད་དོ་ཞེས་པ་སྟེ། རང་གི་རྣམ་བཤད་ལས་རྣམ་པ་དེ་ལྟ་བུ་ཉིད་ནི་
 

མཁོ་བའི་ཡོ་བྱད་དུ་གྱུར་པ་ཉིད་མ་ཡིན་ཏེ་ཞེས་གསུངས་སོ། །ཁྱིམ་པ་དང་དགེ་ཚུལ་མེད་
ན་ཞེས་པའི་མདོ་འདི་དང་དེ་ལ་སྟོན་པའི་འདུ་ཤེས་ཉེ་བར་བཞག་ན་ཉེས་པ་མེད་དོ་ཞེས་
སྔར་སྨོས་པའི་ཁྱད་པར་གང་ཞེ་ན་མདོར་བསྟན་པ་དང་རྒྱས་པར་བཤད་པ་སྟེ། མདོ་སྔ་མས་
ནི་ཁྱིམ་པ་དང་དགེ་ཚུལ་ཡོད་མེད་གང་ཡང་མ་གསུངས་ལ། བྱ་བ་ཆོས་ལྡན་ཡིན་མིན་
གསལ་བར་མ་གསུངས་པ་ལས། མདོ་ཕྱི་མ་འདིར་ཁྱིམ་པ་དང་དགེ་ཚུལ་མེད་ན་ཞེས་པ་
དང་ཆོས་དང་ལྡན་པའི་དོན་གྱིས་དབང་ཉིད་ཀྱིས། ཞེས་རྒྱས་པར་བཤད་པའོ། །ཁྱད་པར་
གཞན་ཡང་མདོ་སྔ་མ་ནི་ལོངས་པ་གཞིར་གཏོགས་ཀྱི་ལུང་རྣམ་འབྱེད་ལས་བསྡུས་པ་དང་།
མདོ་ཕྱི་མ་ནི་གནས་མལ་མ་བསྡུས་པའི་ལུང་རྣམ་འབྱེད་ལས་བསྡུས་པའོ། །བཟླས་པར་
མི་བྱའོ་ཞེས་པ་ནི་གར་ལ་སོགས་པ་བརྗོད་པ་དྲན་པར་བྱ་བའི་ཕྱིར་སྤང་བར་མི་བྱ་བ་སྟེ།
སྐབས་འདི་ཉིད་ཀྱི་ལུང་ཕྲན་ཚེགས་དང་དེའི་འགྲེལ་བ་ལས་བཤད་དོ། །རྫབ་ལ་ཕྱིལ་མོ་
ཉུག་པར་མི་བྱའོ་ཞེས་པ་ནི་འདམ་རྫབ་འགྲེད་པ་ཐུར་དུ་གཞོལ་བ་ལ་ལུས་འགྲེད་ཐབས་
སུ་ཐུར་དུ་གཞོལ་བར་མི་བྱ་སྟེ། འགྲེལ་ཆུང་ལས་ཆབ་རོམ་དངོས་འགྲེད་མོ་ལ་སོགས་པ་
ལ་ཕྱིལ་མོ་ཉུག་པར་མི་བྱ་ཞེས་བཤད་དོ། །
ད་ནི་ཁྲུས་བྱེད་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་ནི་
རྒྱལ་པོའི་ཁབ་ཏུ་དྲུག་སྡེས་མཐོ་འཚམས་པའི་སེམས་ཀྱིས་ཁྲུས་བྱས་པ་ལས་ལྟུང་བྱེད་དུ་
བཅས་སོ། །དགག་བྱ་ནི་མ་དད་པ་སྐྱེད་པའོ། །ངོ་ཏི་ནི་བཅས་ལྡན་དགེ་སློང་གིས་སྔར་
ཁྲུས་བྱས་ནས་ཟླ་བ་ཕྱེད་མ་འདས་པར་འཇིག་རྟེན་ལ་གྲགས་པའི་ཆུས་ཁྲུས་བྱས་ཏེ་ལུས་
ཕྱེད་ཁྱབ་པར་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་བཞི་སྟེ། གང་གིས་ཁྲུས་བྱ་བའི་དངོས་
པོ་དང་། གང་གི་ཚེ་ཁྲུས་བྱ་བའི་དུས་དང་། གང་གིས་ཁྲུས་བྱེད་པའི་རྟེན་དང་། གང་དུ་ཁྲུས་
བྱ་བའི་གནས་སོ། །དང་པོ་ལ་གཉིས་ཏེ། འཇིག་རྟེན་ལ་གྲགས་པའི་ཆུ་ཡིན་པ་དང་། ལུས་
 

ཕྱེད་ཁྱབ་པའི་ཚད་དུ་ཆོག་པ་སྟེ། ཆུ་མ་ཡིན་པས་ཀྱང་ངོ་། །ཞེས་པ་དང་། ལྟེ་བར་སོན་ནའོ་
ཞེས་གསུངས་པས་སོ། །གཉིས་པ་གང་གི་ཚེ་ཁྲུས་བྱ་བའི་དུས་ནི། ཚ་བའི་དུས་མ་ཡིན་པ་
དང་། ཟླ་བ་ཕྱེད་ཕྱེད་ཀྱི་དུས་མ་ཡིན་པ་སྟེ། སོ་ག་རྣམས་ཀྱི་ཟླ་བ་ལྷག་མ་ཕྱེད་དང་གཉིས་
དབྱར་རྣམས་ཀྱི་དང་པོ་ལའོ་ཞེས་པ་དང་། ཊཱི་ཀ་ལས། ཟླ་བ་ཕྱེད་དང་གསུམ་པོ་དེ་དག་ལ་
ཚ་བའི་གཉེན་པོའི་ཕྱིར་ཁྲུས་བྱེད་པ་རྗེས་སུ་གནང་སྟེ། དེ་ལས་གཞན་པའི་དུས་སུ་ཡང་ཉི་
མ་དེ་ལ་ཚ་བ་སྐྱེས་ན་ཁྲུས་བྱའོ་ཞེས་གསུངས་པ་དང་། ཞག་བཅོ་ལྔའི་མདུན་རོལ་དུ་ཁྲུས་
བྱེད་ནའོ་ཞེས་གསུངས་པས་སོ། །གསུམ་པ་ལ་ལྔ་སྟེ། ན་བ་མ་ཡིན་པ་དང་། ལས་མ་བྱས་
པ་དང་། ལམ་དུ་མ་སོང་བ་དང་། རླུང་གིས་མ་བསྐྱོད་པ་དང་། ཆར་གྱིས་མ་ཕོག་པ་སྟེ།
གཞུང་དུ་ཤེས་པར་འགྱུར་རོ། །བཞི་པ་གང་དུ་ཁྲུས་བྱ་བའི་གནས་ནི། ཡུལ་ཨསྨྲ་པ་རན་ཏ་
ལས་གཞན་ཡིན་པ་སྟེ། ཨསྨྲ་པ་རན་ཏའི་ཞེས་གསུངས་པས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་ཁྲུས་བྱེད་པར་འདོད་པ་རྒྱུན་མ་ཆད་པའོ། །སྦྱོར་བ་ནི་ཁྲུས་བྱེད་པར་ཞུགས་
པའོ། །མཐར་ཐུག་ནི་ཁྲུས་བྱེད་པའི་ཆུས་ལུས་ཕྱེད་ཁྱབ་པ་སྟེ། རྣམ་འབྱེད་འགྲེལ་ལས།
ལྟེ་བར་སོན་ནའོ་ཞེས་བྱ་བ་ནི་ལུས་ཀྱི་ཕྱེད་གཤེར་ན་ཁྲུས་རྫོགས་པ་ཡིན་པས་ལྟུང་བྱེད་དུ་
བསྟན་ཞེས་སོ། །ཡན་ལག་གི་དོན་ནི། སོ་ག་རྣམས་ཀྱི་ཞེས་སོ། །ཁྲུས་ཀྱི་ཉིན་མོ་མ་ཡིན་
པ་དང་ཞག་བཅོ་ལྔའི་མདུན་རོལ་ནི་གཞི་མཐུན་ཡིན་ནོ། །གནང་བའི་རྐྱེན་ཅན་གྱི་བཅས་
པ་ཐམས་ཅད་ལ་ལྟུང་བ་རྣམ་བཞག་གནང་བ་འབྱུང་བའི་དུས་དག་ཡོད་ཀྱང་དུས་བྱིན་
གྱིས་བརླབ་དགོས་པའི་ཚེ་ན་དུས་བྱིན་གྱིས་བརླབ་ན་ནི་བསླབ་བྱའི་ཉེས་བྱས་བསྐྱེད་པའོ། །
འདི་ནི་ཞུ་བ་ལས། དགེ་སློང་གིས་དུས་བྱིན་གྱིས་མ་རླབས་ན་དེ་ལ་ཡང་ལྟུང་བར་འགྱུར་བ་
མཆིས་སམ། ཉེ་བར་འཁོར་ཡོད་དེ། སྦྱོར་བ་བཏང་ནས་བྱིན་གྱིས་མི་རློབ་ནའོ་ཞེས་
གསུངས་སོ། །དམིགས་བསལ་ནི་ཊིཀ་ལས་ཞག་བཅོ་ལྔ་ཁྲུས་ཀྱི་ཉིན་མོ་ལ་ཁྲུས་བྱ་བ་གང་
 

ཡིན་པ་དེ་ནི་གྲགས་པ་ཡིན་པས་དེར་ཁྲུས་བྱ་བ་ལ་ནི་དུས་བྱིན་གྱིས་བརླབ་པར་བྱ་མི་
དགོས་སོ་ཞེས་སོ། །ཆོ་ག་བཙན་པོ་ནི་བཀས་བཅད་པ་དམ་པོ་སྟེ་དགག་སྒྲུབ་སྤྱིར་བཏང་
ལ་བརྟེན་པར་ནུས་པ་ཡོད་ན་ཐམས་ཅད་དུ་ཡང་བག་ཡངས་སུ་བྱ་བ་གནང་བ། དམིགས་
བསལ་ལ་བརྟེན་པར་མི་བྱའོ། ། ་
ད་ནི་དུད་འགྲོ་གསོད་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་
གཞི་ནི་མཉན་ཡོད་དུ་འཆར་ཀས་བྱ་རོག་གསོད་པ་ལས་ལྟུང་བྱེད་དུ་བཅས་སོ། །དགག་བྱ་
ནི་དུད་འགྲོའི་སྲོག་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གིས་དུད་འགྲོ་དེ་གཞི་
མའི་ཞོར་མ་ཡིན་པར་གསོད་སེམས་ཀྱིས་རང་ངམ་བསྐོས་པས་བསད་དེ་དུད་འགྲོ་ཤི་བ་
ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། དུད་འགྲོ་ཡིན་པ་དང་།
གཞི་མའི་ཞོར་ལ་སྲོག་ལ་མ་བལྟོས་པར་འཇུག་པའི་ཡུལ་ལས་གཞན་མ་ཡིན་པ་སྟེ། གཞན་
དུ་ན་དུད་འགྲོ་འདེབས་སྤྱོད་ཀྱི་ལྟུང་བ་གཞན་དུ་འགྱུར་བའི་ཕྱིར་རོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞིའི་ཡན་ལག་དེ་དག་ལ་མ་
འཁྲུལ་བ་སྟེ། གོས་འཆང་བའི་སྐབས་སུ་སྔར་བཤད་པ་བཞིན་ནོ། །ཀུན་སློང་ནི་དུད་འགྲོ་
གསོད་པར་འདོད་པ་རྒྱུན་མ་ཆད་པའོ། །སྦྱོར་བ་ནི་རང་ངམ་བསྐོས་པས་དུད་འགྲོ་གསོད་
པར་ཞུགས་པའོ། །མཐར་ཐུག་ནི་དུད་འགྲོའི་སྲོག་གི་དབང་པོའི་འགགས་པ་སྟེ། ཤི་ནའོ་
ཞེས་སོ། །ཡན་ལག་གི་དོན་ནི། གསོད་པའི་སེམས་ཀྱིས་ཞེས་སོ། །སེམས་ཅན་གྱི་
གཟུགས་ཞེས་པས་འདིར་དུད་འགྲོའི་གཟུགས་སེམས་ཅན་མ་ཡིན་པ་ལ་བསྣུན་པ་འདིར་
གཏོགས་པའི་བསླབ་བྱའི་ཉེས་བྱས་སུ་འགྱུར་ལ། མི་དང་མི་མ་ཡིན་གྱི་གཟུགས་སེམས་
ཅན་མ་ཡིན་པ་ལ་བསྣུན་ན་མི་གསོད་པའི་སྐབས་སུ་གཏོགས་པའི་བསླབ་བྱའི་ཉེས་བྱས་
སུ་འགྱུར་ཏེ། དོན་དེ་ལྟར་ཊི་ཀ་ལས་བཤད་དོ། །དེ་དག་ལྕི་ཡང་གཉིས་སུ་དབྱེ་སྟེ། བསམ་
 

པའི་ཁྱད་པར་ཞེ་སྡང་གིས་བསྣུན་ན་ཉེས་པ་ལྕི་བ་དང་། དངོས་པོའི་ཁྱད་པར་འཕགས་
པའི་སྐུ་གཟུགས་ལ་བསྣུན་ཏེ་འཇིག་ན་ཉེས་པ་ལྕི་བའོ། །གཞན་དུ་ན་ཉེས་པ་ཡང་བའོ། །
ད་ནི་འགྱོད་པ་སྐྱེ་བའི་ལྟུང་བྱེད་འཆད་དེ། འདིའི་སྤྱི་དོན་ལ། གླེང་གཞི་ནི་མཉན་ཡོད་
དུ་འཆར་ཀས་འགྱོད་པ་བསྐྱེད་པ་ལས་ལྟུང་བྱེད་དུ་བཅས་སོ། །དགག་བྱ་ནི་རང་རིགས་ཀྱི་
སེམས་བདེ་བ་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གིས་རང་གི་ལུས་དངོས་མ་
ཉམས་པས་དགེ་སློང་གཞན་གྱི་ལུས་དངོས་མ་ཉམས་པ་ལ་སྐྱི་གཡའ་བར་བྱ་བའི་སེམས་
ཀྱིས་རེག་པ་ལས་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་ལ་འགྱོད་པ་བསྐྱེད་
པའི་ཡུལ་དང་། གང་གིས་འགྱོད་པ་བསྐྱེད་པའི་དངོས་པོའོ། །དང་པོ་ནི། ཡུལ་དགེ་སློང་
ཆོས་དྲུག་ལྡན་ནོ། །གཉིས་པ་ནི། རྣམ་དག་གི་དགེ་སློང་མ་ཡིན་པའི་དོན་གྱིས་ཏེ། ཁྱོད་
བསྙེན་པར་རྫོགས་པ་མ་ཡིན་ཞིང་ཞེས་པ་དང་། དགེ་སློང་མ་ཡིན་པའི་དོན་གྱིས་ཞེས་
གསུངས་པས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་བཞད་གད་ཡན་ཆད་ཀྱིས་འགྱོད་པ་བསྐྱེད་པའི་ཚིག་སྨྲ་ཞིང་གོ་བར་འདོད་
པ་རྒྱུན་མ་ཆད་པའོ། །སྦྱོར་བ་ནི་ངག་མཚན་ཉིད་ལྔ་ལྡན་གྱིས་འགྱོད་པ་བསྐྱེད་པར་ཞུགས་
པའོ། །མཐར་ཐུག་ནི་དོན་གོ་བའོ། །ཡན་ལག་གི་དོན་ནི་ཁྱོད་བསྙེན་པར་ཞེས་སོ། །ཕམ་
པར་འགྱུར་བ་འབྱུང་ངོ་ཞེས་བྱ་བ་ལ་སོགས་པ་རྣམ་དག་གི་དགེ་སློང་མ་ཡིན་པ་ཞེས་
དགོངས་པ་སྟེ། ཕམ་པ་བྱུང་བའང་དགེ་སློང་ཙམ་པོ་ནི་ཡིན་ཏེ། རང་གི་རྣམ་བཤད་ལས་
ཕམ་པར་གྱུར་བ་ལ་ནི་སྡོམ་པ་ཡོད་དུ་ཟིན་ཀྱང་དེ་ལྟ་མོད་ཀྱི་དགོས་པ་མེད་པ་ཉིད་དུ་གྱུར་
ཏོ་ཞེས་གསུངས་སོ། །
ད་ནི་ག་ག་ཚིལ་བྱེད་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་
 

ནི་མཉན་ཡོད་དུ་བཅུ་བདུན་སྡེའི་གཅིག་ལ་གཞན་བཅུ་དྲུག་གིས་ག་ག་ཚིལ་བྱས་པ་ལས་
ལྟུང་བྱེད་དུ་བཅས་སོ། །དགག་བྱ་ནི་རང་རིགས་ལ་གནོད་པའོ། །ངོ་ཏི་ནི་བཅས་ལྡན་དགེ་
སློང་གིས་རང་གི་ལུས་དངོས་མ་ཉམས་པས་དགེ་སློང་གཞན་གྱི་ལུས་དངོས་མ་ཉམས་པ་
ལ་སྐྱི་གཡའ་བར་བྱ་བའི་སེམས་ཀྱིས་རེག་པ་ལས་ལྟུང་བ་དངོས་གཞིའོ། ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་ལ་རེག་པའི་ཡུལ་
དང་། གང་གིས་རེག་པའི་རྟེན་ནོ། །དང་པོ་ལ་དགུ་སྟེ། དགེ་སློང་ཆོས་དྲུག་ལྡན་གྱི་སྟེང་དུ།
ལུས་དངོས་ཡིན་པ་སྟེ། ལུང་ཞུ་བ་ལས། དགེ་སློང་གཞན་གྱིས་སེན་མོ་དང་སོ་དང་སྤུ་ལ་ག་
ག་ཚིལ་བགྱིས་ན་ཅིར་འགྱུར། ཉེས་བྱས་སོ་ཞེས་གསུངས་པས་སོ། །མ་ཉམས་པ་ཡིན་པ་
སྟེ༑ ག་ག་ཚིལ་བྱེད་པ་ལ་ཡང་ངོ༌། །ཞེས་གསུངས་པས་སོ། །ཕམ་པ་དངོས་སུ་བསྐྱེད་ནུས།
རེག་པའི་ཆ་ནས་ལམ་གཉིས་ལས་གཞན་ཡིན་པ་སྟེ། ཕྱུང་བ་ཐམས་ཅད་ལ་མཐའ་ཉིད་
ཞེས་གསུངས་པའི་གནད་ཀྱིས་སོ། །གཉིས་པ་གང་གིས་རེག་པའི་རྟེན་ནི། ལུས་དངོས་
ཡིན་པ་དང་། མ་ཉམས་པ་ཡིན་པ་དང་། ཕམ་པ་དངོས་སུ་བསྐྱེད་ནུས་རེག་པའི་ཆ་ནས་རང་
གི་ཡན་ལག་གཞན་ཡིན་པ་སྟེ། ལུང་ཞུ་བ་ལས། དགེ་སློང་གིས་སེན་མོ་དང་སོ་དང་སྤུས་
ག་ག་ཚིལ་བགྱིས་ན་ཅིར་འགྱུར། ཉེས་བྱས་སོ་ཞེས་གསུངས་པ་དང༌། ལུས་ཉམས་པས་ག་
ག་ཚིལ་བྱས་པ་ལ་ཉེས་བྱས་སུ་གསུངས་པ་དང་། ཕྱུང་བ་ཐམས་ཅད་ལ་མཐའ་ཉིད་ཅེས་
གསུངས་པའི་གནད་ཀྱིས་སྦྱོར་ཏེ་སྔར་བཞིན་ནོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་སྐྱི་གཡའ་བར་བྱས་པའི་སེམས་ཀྱིས་ག་ག་ཚིལ་བྱེད་པར་འདོད་པ་རྒྱུན་མ་
ཆད་པའོ། །སྦྱོར་བ་ནི་རེག་པར་བྱེད་པའོ། །མཐར་ཐུག་ནི་རེག་པ་རྫོགས་པའོ། །ཊི་ཀ་ལས།
རེག་པ་དེ་གཉིས་ཀས་ཉམས་སུ་མྱོང་ན་ཁ་ན་མ་ཐོ་བ་འདིར་འགྱུར་རོ་ཞེས་ཀྱང་བཤད་དོ། །
ཡན་ལག་གི་དོན་ནི་དགེ་སློང་ལ་སོར་མོའམ་ཞེས་པས་སོ། །འདི་ནི་ལུང་རྣམ་འབྱེད་ལས།
 

མགོ་དང་གློ་དང་རྒྱབ་དང་རྐེད་པ་དང་བརླ་དང་བྱིན་པ་དང་ཐ་ན་རྐང་པའི་མཐེ་བོས་ག་ག་
ཚིལ་བྱེད་ན་ཡང་ལྟུང་བྱེད་དུ་འགྱུར་རོ་ཞེས་གསུངས་སོ། །འོ་ན་ལུང་ཞུ་བ་ལས། དགེ་སློང་
གིས་མཛུབ་མོས་ག་ག་ཚིལ་བགྱིས་པ་མ་གཏོགས་པར་དེ་ལས་གཞན་པའི་ལུས་ཀྱི་ཕྱོགས་
མགོ་བོའམ་ཕྲག་པའམ། གྲུ་མོའམ་པུས་མོ་ལ་སོགས་པ་རྣམས་ཀྱིས་ག་ག་ཚིལ་བགྱིས་ན་
ཅིར་འགྱུར། ཐམས་ཅད་ཉེས་བྱས་སུ་འགྱུར་རོ་ཞེས་གསུངས་པ་དང༌། དྲི་བ་རྒྱ་ཆེ་འགྲེལ་
པ་ལས་ཀྱང་། དགེ་སློང་གིས་སོར་མོས་ག་ག་ཚིལ་བགྱིས་པ་མ་ལགས་པ། དེ་ལས་གཞན་
པའི་ལུས་ཀྱི་ཕྱོགས་མགོ་བོའམ་དཔུང་མགོའམ་གྲུ་མོའམ་པུས་མོ་ལ་སོགས་པ་རྣམས་
ཀྱིས་ག་ག་ཚིལ་བགྱིས་ན་ཅིར་འགྱུར། ཉེས་བྱས་སུའོ་ཞེས་ཁུངས་དྲངས་སོ་ཞེ་ན། སྐབས་
འདིར་ལུང་ཞུ་བ་དང་དྲི་བ་རྒྱ་ཆེ་འགྲེལ་བས་ཉེས་བྱས་སུ་བཤད་པ་དེ་དག་ནི་སྦྱོར་བའི་
ཉེས་བྱས་ལ་དགོངས་ཞེས་བརྗོད་ཅིང་། ལུང་རྣམ་འབྱེད་དང་མདོ་རྩ་བས་ལྟུང་བྱེད་དུ་
གསུངས་པ་དེ་གཙོ་བོར་བཟུང་ངོ༌། །རེག་བྱེད་གཅིག་གམ་དུ་མ་ཉིད་ལས་ལྟུང་བྱེད་གཅིག་
ཏུ་འགྱུར་ཞེས་མདོ་རྩ་བའི་དགོངས་པ་སྟེ། ཊཱི་ཀ་ལས། སོར་མོ་ལ་སོགས་པས་རེག་བྱེད་
གཅིག་ཉིད་ཀྱང་རུང་དུ་མ་ཉིད་ཡིན་ཡང་རུང་སྟེ། ལྟུང་བྱེད་གཅིག་ཁོ་ནར་འགྱུར་ཞེས་སོ། །
འོ་ན་ལུང་དགེ་སློང་མའི་རྣམ་འབྱེད་ལས་སོར་མོ་ལྔས་ག་ག་ཚིལ་བྱེད་ན་ལྟུང་བྱེད་ལྔའོ་ཞེས་
གསུངས་པ་དང་། རང་གི་རྣམ་བཤད་ལས་ཀྱང་། སོར་མོ་ལྔ་དག་གིས་ག་ག་ཚིལ་བྱེད་ན་
ལྟུང་བ་ལྔར་འགྱུར་རོ་ཞེས་བྱ་བའི་གཞུང་མཐོང་བ་ཡིན་ནོ། །བརྡེག་པའི་བསླབ་པའི་
གཞིའི་རྗེས་སུ་འབྲངས་ནས་སོ་སྙམ་དུ་བདག་བག་སེམས་སོ་ཞེས་བཤད་པ་ཇི་ལྟར་ཞེ་ན།
མའི་རྣམ་འབྱེད་ལ་སོགས་པ་ལས། སོར་མོ་ལྔས་རེག་ན་ལྟུང་བྱེད་ལྔར་གསུངས་པ་དེ་ནི།
ཀུན་སློང་ཐ་དད་ཅིང་སྦྱོར་བ་ཐ་དད་ཀྱིས་རེག་པ་ལ་དགོངས་པ་ཡིན་ལ། ཀུན་སློང་གཅིག་
ཅིང་སྦྱོར་བ་གཅིག་གིས་རེག་པའི་དབང་དུ་བྱས་ནས། རང་འགྲེལ་དང་ཊཱི་ཀ་ལས་རེག་
བྱེད་དུ་མས་རེག་ཀྱང་ལྟུང་བ་གཅིག་ཁོ་ནར་འགྱུར་ཞེས་གསུངས་སོ། །དེའང་ལྟུང་བྱེད་
 

གཅིག་ཁོ་ནར་འགྱུར་ཞེས་དགོངས་པ་ཡིན་གྱི། ལྟུང་བ་ཁ་ཅིག་ཁོ་ནར་འགྱུར་བ་ནི་མ་ཡིན་
ཏེ༑ སྦྱོར་བའི་ཉེས་བྱས་དང་མཐར་ཐུག་གི་ལྟུང་བྱེད་འབྱུང་བས་ལྟུང་བ་ཐ་དད་དུ་འགྱུར་བ་
མིན་ནམ་ཅི་ཞེས་བརྗོད་དོ། །
ད་ནི་ཆུ་ལ་རྩེ་བའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་ནི་
མཉན་ཡོད་དུ་བཅུ་བདུན་སྡེས་ཆུ་ལ་རྩེ་བས་ལྟུང་བྱེད་དུ་བཅས་སོ། །དགག་བྱ་ནི་རྒོད་བག་
ལ་ཆགས་པ་འཕེལ་བའོ། །ངོ་ཏི་ནི་བཅས་ལྡན་དགེ་སློང་གིས་འཇིག་རྟེན་ལ་གྲགས་པའི་ཆུ་
ལྟེབ་ནུབ་པའི་ཚད་དུ་ཆོག་པ་ལ་རྩེའམ་རྩེར་འཇུག་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། འཇིག་རྟེན་ལ་གྲགས་པའི་
ཆུ་ཡིན་པ་དང་། ལྟེབ་ནུབ་པའི་ཚད་དུ་ཆོག་པ་སྟེ། ཆུའི་ཡུལ་ལ་ཞེས་པ་དང་། ཊཱི་ཀ་ལས།
ཆུའི་ནང་དུ་ལྟེབ་མན་ཆད་ཙམ་ནུབ་པར་ཞུགས་ཤིང་ཞེས་གསུངས་པས་ཤེས་སོ། །བསམ་
པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་སློང་ནི་དགོད་
པས་དགའ་བ་ཉམས་སུ་མྱོང་བར་བྱ་བའི་འདུན་པས་རྩེ་བར་འདོད་པ་རྒྱུན་མ་ཆད་པའོ། །
སྦྱོར་བ་ནི་རང་ངམ་བསྐོས་པས་རྩེ་བར་ཞུགས་པའོ། །མཐར་ཐུག་ནི་རྩེ་བ་རྫོགས་པའོ། །
ཡན་ལག་གི་དོན་ནི་ཆུའི་ཡུལ་ལ་ཞེས་སོ། །དགེ་སློང་ཆུའི་ནང་དུ་ཞུགས་ཤིང་ཆུ་ལ་ལག་པ་
གཉིས་ཀྱིས་བརྡབས་ཏེ། རྔ་བོ་ཆེ་འདྲ་བའི་སྒྲ་འབྱིན་པ་དང་ཆུ་ལ་ལག་པ་གཅིག་གིས་
བརྡབས་ཏེ་རྫ་རྔ་ཁ་ཅིག་པ་འདྲ་བའི་སྒྲ་འབྱིན་པ་དང་ཞེས་ལུང་ཕྲན་ཚེགས་ཀྱི་འགྲེལ་པ་
ལས་གསལ་ལོ། །ཆུར་ཞུགས་ཏེ་ཆུ་ནང་གི་གསེག་མ་ལག་པས་འཁྲབ་པ་དང་། འདི་ནས་
བཟུང་སྟེ་ཆུ་སྲུབས་འདྲེན་ཞེས་པ་ཡན་ཆད་ཀྱི་བཤད་པ་འདི་དག་ནི་འགྲེལ་ཆུང་ལས་
འཕེན་པ་སྟེ་ཆུ་ལ་ལག་ཆངས་ཀྱིས་གཏོར་བ་དང་། ཁོར་ཡུག་སྟེ་ཆུ་ལ་ལག་པས་བསྐོར་བ་
དང༌། རྡོ་རྗེ་དང་ཞེས་པ་རྡོ་རྗེ་ཐབས་སུ་འཕངས་ཀྱང་རུང་རྡོ་རྗེ་འདྲ་བ་བྲིས་ཀྱང་རུང་ངོ་། །
ཁྲོན་པ་དང་ཞེས་པ་ཆུ་ལ་དྲག་ཏུ་བསྐོར་ན་དབུས་སུ་བུ་གུ་འདྲ་བ་འབྱུང་བ་དང་། དབའ་
 

ཀློང་སྟེ་ཆུ་འཁྱིལ་བར་བྱེད་པ་དང་། ཆུ་བསྲུབས་འདྲེན་པ་སྟེ་ཆུ་ལ་རི་མོ་ཤུར་ཤུར་པོར་དྲངས་
པ་ཞེས་བཤད་དོ། །འུ་ཤ་དང་ཞེས་པ་ནི་ཤ་ཁུ་དང་ཞེས་ལུང་དགེ་སློང་མའི་རྣམ་འབྱེད་ལས་
སོ༑ ༑
ད་ནི་བུད་མེད་དང་ཉལ་བའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་
གཞི་ནི་སངས་རྒྱས་མཉན་ཡོད་ན་བཞུགས་ཚེ་མ་འགགས་པ་ལྗོངས་རྒྱུར་སོང་སྟེ། རི་བྲག་
གི་གྲོང་དུ་བུད་མེད་དང་གནས་གཅིག་ཏུ་ཉལ་བ་ལས་ལྟུང་བྱེད་དུ་བཅས་སོ། །དགག་བྱ་ནི་
ཆགས་པའི་རྒྱུར་འགྱུར་བའོ། །ངོ་ཏི་ནི་བཅས་ལྡན་དགེ་སློང་གིས་བུད་མེད་དང་གནས་
གཅིག་ཏུ་གཉིས་ཀ་ཉལ་བའི་སྤྱོད་ལམ་གྱིས་གཉིད་ལོག་ཅིང་མཚན་མོ་འདས་པ་ལས་གྱུར་
བའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་བཞི་སྟེ། གང་ཉལ་བའི་ཡུལ་དང་།
གང་དུ་ཉལ་བའི་གནས་དང་། གང་གི་ཚེ་ཉལ་བའི་དུས་དང་། གང་གིས་ཉལ་བའི་རྟེན་ནོ། །
དང་པོ་ནི། སྔར་འཁྲིག་ཚིག་གི་སྐབས་སུ་བཤད་པའི་བུད་མེད་ཆོས་ལྔ་ལྡན་གྱི་སྟེང་དུ་སྲུང་
མ་དང་མི་ལྡན་པ་སྟེ། བུད་མེད་བདག་པོས་བསྲུངས་པ་ནི་ཞེས་གསུངས་པས་སོ། །གཉིས་
པ་ནི། གནས་ཆོས་གསུམ་ལྡན་ཏེ། གཞན་ནི་སྔར་ནུབ་ལྷག་གི་སྐབས་དང་འདྲ་བ་ལས།
བྱ་གག་འཕུར་ནས་བབས་པའི་ལམ་ནི་བར་དུ་ཆོད་པར་གྱུར་པ་ཉིད་ཡིན་ནོ་ཞེས་གསུངས་
པ་ནི་འདིར་ཁྱད་པར་རོ། །གསུམ་པ་ནི་དུས་མཚན་མོ་ཡིན་པ་སྟེ། མཚན་མོའོ་ཞེས་སོ། །
བཞི་པ་ནི། རྟེན་ཁྲིམས་གྲོགས་དང་མི་ལྡན་པ་སྟེ། ལྟུང་བ་འབྱིན་པར་བྱེད་པ་དགེ་སློང་
གིས་བསྲུངས་པ་ཉིད་དང་ཞེས་གསུངས་པས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་བུད་མེད་དང་ལྷན་ཅིག་གནས་གཅིག་ཏུ་ཉལ་བར་འདོད་པ་རྒྱུན་མ་ཆད་
པའོ། །སྦྱོར་བ་ནི་ཉལ་ཞིང་གཉིད་ལོག་པའོ། །མཐར་ཐུག་ནི་མཚན་མོའི་མཐའི་སྐད་ཅིག་
 

སྟེ༑ མཐར་ཐུག་གོ་ཞེས་གསུངས་སོ། །ཡན་ལག་གི་དོན་ནི་བུད་མེད་དང་ལྷན་ཅིག་ཅེས་
སོ༑ ༑བྱ་གག་གི་ཚད་ནི་ཉེས་བྱས་བྱེད་པ་ཞེས་པ་ལ། བསྡུས་པ་ལས། ཐ་ན་བྱ་གག་མོ་དེ་
དང་ལྷན་ཅིག་ཉལ་ན་ཉེས་བྱས་སོ། །དེ་ལས་ཆུང་བ་ལ་ནི་ལྟུང་བ་མེད་དོ་ཞེས་སོ། །ལུང་ཞུ་
བ་ལས། བྱོལ་སོང་མོ་དང་ལྷན་ཅིག་ཁྱིམ་གཅིག་ཏུ་ཉལ་ན་ཉེས་བྱས་སུ་འགྱུར་རོ། །ཞེས་
གསུངས་ན་དེ་ཇི་ལྟ་བུ་ལགས། བྱའི་ནང་ན་ཁྱིམ་བྱ་མོའམ་ཁྱིམ་བྱ་མོ་དང་འདྲ་བའོ། །རྐང་
བཞིའི་ནང་ན་སྤྲེའུ་མོའམ་སྤྲེའུ་མོ་དང་འདྲ་བའོ། །མི་མ་ཡིན་མོ་དང་ལྷན་ཅིག་ཁྱིམ་དུ་ཉལ་
ན་ཉེས་བྱས་སུ་འགྱུར་རོ། །ཞེས་གསུངས་ན། དེ་ཇི་ལྟ་བ་ལགས། ཡན་ལག་ཐམས་ཅད་
ནས་གཟུང་དུ་རུང་ཞིང་ལྟར་ཡོད་པའོ། །ཞེས་གསུངས་སོ། །
ད་ནི་དངངས་པར་བྱེད་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་
གཞི་ནི་མཉན་ཡོད་དུ་འཆར་ཀས་དངངས་པར་བྱས་པ་ལས་ལྟུང་བྱེད་དུ་བཅས་སོ། །
དགག་བྱ་ནི་རང་རིགས་ཀྱི་སེམས་བདེ་བ་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་
གིས་དགེ་སློང་གཞན་ལ་འཇིགས་པའི་རྒྱུ་ཡིད་དུ་མི་འོང་བ་ཉེ་བར་བསྒྲུབ་པ་རང་ངམ་
བསྐོས་པའི་ངག་གི་རིག་བྱེད་ཀྱིས་དངངས་པར་བྱེད་པའི་ཚིག་སྨྲས་ཏེ་དོན་གོ་བ་ལས་གྱུར་
པའི་ལྟུང་བ་དངོས་གཞིའོ། ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་དངངས་པར་བྱ་བའི་
ཡུལ་དང་། གང་གིས་དངངས་པར་བྱེད་པའི་དངོས་པོའོ། །དང་པོ་ནི་དགེ་སློང་ཆོས་དྲུག་
ལྡན་ནོ། །གཉིས་པ་ནི་འཇིགས་པའི་རྒྱུ་ཡིད་དུ་མི་འོང་བ་སྟེ། འཇིགས་པའི་རྒྱུ་ཉེ་བར་
བསྒྲུབ་པ་ཞེས་གསུངས་པས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་བཞད་བགད་ཀྱིས་དངངས་པར་བྱེད་པར་འདོད་པ་རྒྱུན་མ་འཆད་པའོ། །
སྦྱོར་བ་ནི་རང་ངམ་བསྐོས་པའི་ངག་གི་རིག་བྱེད་ཀྱིས་དངངས་པར་བྱེད་པར་ཞུགས་པའོ། །
 

མཐར་ཐུག་ནི་དོན་གོ་བའོ། །ཡན་ལག་གི་དོན་ནི་བཞད་བགད་བྱ་བར་ཞེས་སོ། །དངངས་
པར་འདོད་པས་ཞེས་པ་ནི་འདིར་སྨོས་མི་དགོས་ཏེ། འཇིགས་པའི་རྒྱུ་ཉེ་བར་བསྒྲུབ་པ་ཉིད་
ཀྱིས་དངངས་འདོད་ཡོད་པར་གོ་བའི་ཕྱིར་རོ་ཞེ་ན། མ་ཡིན་ཏེ། འཇིགས་རྒྱུ་དང་ཉེ་བར་
སྒྲུབ་པ་དེ་ལན་མང་དུ་གོམས་ཤིང་འདྲེས་པར་གྱུར་པ་ལ་བཞད་བགད་བྱའོ་སྙམ་སྟེ་དངངས་
འདོད་མེད་པར་ཡང་འཇིགས་རྒྱུ་ཉེ་བར་བསྒྲུབ་པ་ཡོད་པའི་ཕྱིར་རོ། །ཡི་དྭགས་དང་ཤ་ཟ་
དང་ཞེས་ཏེ། ས་ཕྱོགས་འདི་ན་ཡི་དྭགས་ཡོད་དོ་ཞེས་སྒྲོགས་ན་ལྟུང་བྱེད་དངོས་གཞིར་
འགྱུར་ཡང་དམིགས་བསལ་ནི་ན་སྨད་ཀྱི་སྐབས་སུ་ལྷ་དང་ཀླུ་དང་ཞེས་པའི་རང་གི་རྣམ་
བཤད་ལས། འདིར་ལྷ་ལ་སོགས་པ་སྨོས་པ་ནི་མཚོན་པ་ཙམ་ཡིན་ཏེ། ཤིན་ཏུ་ཆེ་བའི་ཡི་
དྭགས་ལ་སོགས་པ་རྣམས་ཀྱང་འདིར་བསྡུས་པའོ་ཞེས་བཤད་དོ། །ཊི་ཀ་ལས། ཡི་དྭགས་
དབང་ཆེ་བར་གྲགས་པ་དག་ཀྱང་བསྡུའོ། །ཞེས་སོ། །
ད་ནི་སྦེད་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་ནི་མཉན་
ཡོད་དུ་དྲུག་སྡེས་བཅུ་བདུན་སྡེའི་ཆོས་གོས་སྤུས་པ་ལས་ལྟུང་བྱེད་དུ་བཅས་སོ། །དགག་བྱ་
ནི་གཞན་ལ་གནོད་པ་དང་རང་མ་བྱིན་ལེན་གྱི་རྒྱུར་འགྲོ་བའོ། །ངོ་ཏི་ནི་བཅས་ལྡན་དགེ་
སློང་གིས་རབ་ཏུ་བྱུང་བ་འདི་པ་དབང་བའི་ཆོས་གོས་ལ་སོགས་པ་དགེ་སྦྱོང་གི་འཚོ་བའི་ཡོ་
བྱད་སྦེད་དམ་སྦེད་དུ་བཅུག་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་གིས་སྦ་བའི་བདག་པོ་
དང་། གང་སྦ་བའི་དངོས་པོའོ། །དང་པོ་ལ་ལྔ་ལས། རབ་ཏུ་བྱུང་བ་སྡེ་ལྔ་ལས་གང་ཡང་
རུང་བ་ཡིན་པ་སྟེ་ལུང་རྣམ་འབྱེད་ལས་གསུངས་སོ། །རང་རང་གི་སྡོམ་པ་དག་པ་སྟེ། དགེ་
སློང་དང་དགེ་སློང་མ་བསྙེན་པར་རྫོགས་པ་ཅན་མ་ཉམས་པ་ཞེས་གསུངས་ཤིང་། དེའི་
གནད་ཀྱིས་དགེ་ཚུལ་ལ་སོགས་པ་ལ་ཡང་སྦྱར་རོ། །ལྟ་བ་མཐུན་པ་དང་། ཐ་སྙད་གསུམ་
དང་ལྡན་པ་དང་། ལུས་ཐ་མལ་པར་གནས་པ་སྟེ། སྔར་བྱིན་ཕྲོགས་ཀྱི་སྐབས་སུ་བཤད་པ་
 

བཞིན་ནོ། །ཕ་རོལ་པོ་དེ་དགེ་སློང་ཡིན་ན་ནི། བདག་ལས་ཐ་དད་པ་ཡང་ཡན་ལག་ཏུ་སྦྱར་
རོ༑ ༑
གཉིས་པ་ལ་བཞི་ལས། ཆོས་གོས་དང་ལྷུང་བཟེད་ལྟ་བུ་དགེ་སྦྱོང་གི་འཚོ་བའི་ཡོ་
བྱད་ཡིན་པ་སྟེ། དགེ་སྦྱོང་གི་འཚོ་བའི་ཡོ་བྱད་སྦེད་དམ་ཞེས་གསུངས་པས་སོ། །ཆུད་
འཛའ་བའི་རྐྱེན་ཅན་མ་ཡིན་ཏེ། ཕན་པར་འདོད་པ་ནི་མ་གཏོགས་ཞེས་གསུངས་པས་སོ། །
རུང་བ་དང་ཚད་དང་ལྡན་པ་སྟེ་སྤྱིར་བསྟན་པ་ལས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་སྦེད་པར་འདོད་པ་རྒྱུན་མ་ཆད་པའོ། །སྦྱོར་བ་ནི་རང་ངམ་བསྐོས་པས་
མངོན་སུམ་དུ་སྦེད་པར་ཞུགས་པའོ། །མཐར་ཐུག་ནི་སྦ་བ་རྫོགས་པའོ། །ཡན་ལག་གི་དོན་
ནི་རབ་ཏུ་བྱུང་བ་འདི་པ་དབང་བའི་ཞེས་སོ། །འདི་ལ་ཁ་ཅིག་ན་རེ་བདག་པོ་དགེ་སློང་དབང་
བ་ཡན་ལག་ཏུ་དགོས་ཏེ། ལུང་ཞུ་བ་ལས་དགེ་སློང་གིས་དགེ་སློང་མའམ་དགེ་སློབ་མའམ་
དགེ་ཚུལ་མའམ་དགེ་ཚུལ་ཕའི་ལྷུང་བཟེད་དམ་གོས་སམ་དགེ་སྦྱོང་གི་ཡོ་བྱད་སྦས་སམ་
སྦེད་དུ་སྩལ་ན་ཅིར་འགྱུར། ཉེས་བྱས་སོ་ཞེས་གསུངས་པས། དགེ་སློང་གིས་དགེ་ཚུལ་ལ་
སོགས་པའི་ཡོ་བྱད་སྦས་ཀྱང་ལྟུང་བྱེད་དུ་མི་འགྱུར་རོ་ཞེས་ཟེར་རོ། །འོན་ཀྱང་སྐབས་འདིར་
ལུང་ཞུ་བ་ལས་ཉེས་བྱས་སུ་གསུངས་པ་དེ་ནི་སྦྱོར་བའི་དུས་ཀྱི་ཉེས་བྱས་ལ་དགོངས་སོ་
ཞེས་བརྗོད་ཅིང་། ལུང་རྣམ་འབྱེད་སོ་སོ་ཐར་པ་དང་བཅས་པ་དང་། མདོ་རྩ་བ་འགྲེལ་བ་
དང་བཅས་པས་རབ་ཏུ་བྱུང་བ་སྡེ་ལྔ་སྤྱི་བསྐྱེད་དུ་གསུངས་པའི་རྗེས་སུ་འབྲང་བར་རིགས་
ཏེ༑ ལུང་དགེ་སློང་ཕའི་རྣམ་འབྱེད་ལས་དགེ་སློང་གིས་ཇི་ཙམ་ཅུང་ཟད་དགེ་སློང་ངམ།
དགེ་སློང་མའམ་དགེ་སློབ་མའམ་དགེ་ཚུལ་ལམ་དགེ་ཚུལ་མའི་ལྷུང་བཟེད་དམ་གོས་སམ་
དགེ་སྦྱོང་གི་འཚོ་བའི་ཡོ་བྱད་གང་ཡང་རུང་བ་སྦེད་དམ་སྦེད་དུ་འཇུག་ན་ཐམས་ཅད་དུ་
ལྟུང་བྱེད་དུ་འགྱུར་རོ་ཞེས་གསུངས་ལ། ལུང་དགེ་སློང་མའི་རྣམ་འབྱེད་དང་། དགེ་སློང་
 

ཕའི་སོ་སོ་ཐར་པའི་མདོ་གཉིས་ལས་དེ་ཁོ་ན་ལྟར་གསུངས་སོ། །མདོ་རྩ་ཉིད་ལས་ཀྱང་
དགེ་སློང་ཁོ་ན་དབང་བའི་ཞེས་མ་གསུངས་པར་རབ་ཏུ་བྱུང་བ་འདི་པ་དབང་བའི་ཞེས་སྤྱིར་
གསུངས་ཤིང་། རང་གི་རྣམ་བཤད་དང་ཊིཀ་ལས་ཀྱང་རབ་ཏུ་བྱུང བ་འདི་པ་ཞེས་སྨོས་པ་
ནི་དགེ་སློང་དང་དགེ་སློང་མ་དང་དགེ་སློབ་མ་དང་དགེ་ཚུལ་དང་དགེ་ཚུལ་མ་ཞེས་བྱ་བ་
ཐམས་ཅད་གསུངས་སོ། །
ད་ནི་གདེང་མེད་པར་སྤྱོད་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་
གཞི་ནི་མཉན་ཡོད་དུ་ཉེ་དགས་གོས་སོགས་གདེང་མེད་པར་སྤྱད་པ་ལས་ལྟུང་བྱེད་དུ་བཅས་
སོ༑ ༑དགག་བྱ་ནི་རང་རིགས་ཀྱི་ལོངས་སྤྱོད་ལ་གནོད་པའོ། །ངོ་ཏི་ནི་བཅས་ལྡན་དགེ་
སློང་གིས་རང་གི་དགེ་སློང་གཞན་ལ་བྱིན་པའི་གོས་སམ་ལྷུང་བཟེད་ལ་རྐུ་སེམས་སམ་
ཡིད་གཅུགས་ཁྱད་པར་ཅན་ལས་གཞན་པས་ལོངས་སྤྱོད་པ་ལས་གྱུར་པའི་ལྟུང་བ་དངོས་
གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་གིས་ལོངས་སྤྱོད་པའི་
བདག་པོ་དང་། གོང་ལོངས་སྤྱོད་པའི་དངོས་པོའོ། །དང་པོ་ནི། དགེ་སློང་ཆོས་དྲུག་ལྡན་གྱི་
སྟེང་དུ། ལོངས་སྤྱོད་པས་དགའ་བར་འགྱུར་བ་མ་ཡིན་པ་སྟེ། གཞི་དེས་དགའ་བར་མི་
འགྱུར་ནའོ་ཞེས་གསུངས་པས་སོ། །གཉིས་པ་ནི། གོས་སམ་ལྷུང་བཟེད་ཡིན་པ་དང་། རུང་
བ་དང་། ཚད་དང་ལྡན་པ་དང་། གང་གིས་བྱིན་པས་ད་ལྟར་དགེ་སློང་གཞན་དེ་དབང་བ་སྟེ།
བསླང་བ་མེད་པར་བྱིན་པ་ཞེས་གསུངས་པས་སོ། །བསམ་པའི་ཡན་ལག་ལ་གཉིས་ལས།
འདུ་ཤེས་ནི་གཞི་ལ་མ་འཁྲུལ་བའོ། །ཀུན་སློང་ནི་རང་གར་རྐུ་སེམས་དང་ཡིད་གཅུགས་
ཁྱད་པར་ཅན་ལས་གཞན་པས་ལོངས་སྤྱོད་པར་འདོད་པ་རྒྱུན་མ་ཆད་པའོ། །སྦྱོར་བ་ནི་
གདེང་མེད་པར་སྤྱོད་པར་ཞུགས་པའོ། །མཐར་ཐུག་ནི་སྤྱོད་པ་རྫོགས་པའོ། །ཡན་ལག་གི་
དོན་ནི་དགེ་སློང་ལ་གོས་བླང་བ་མེད་པར་བྱིན་པ་ཞེས་སོ། །འོ་ན་ལྷུང་བཟེད་གདེང་མེད་
སྟེང་དུ། ཙཞེས་གསུངས་པས། གང་གིས་བྱིན་པས་ད་རྨམ་པའི་ཡན་ལག་ལྔ་ཡིད་གཅུགས་
 

པར་སྤྱོད་ན་ཅིར་འགྱུར་ཞེ་ན། ཊིཀ་ལས་ནི་གོས་ལས་གཞན་པའི་ཡོ་བྱད་སྤྱོད་པ་ལ་ནི་
ཉེས་བྱས་སོ། །འདིར་གཞུང་ནི་ཞུ་བ་ལས་དགེ་སློང་གི་གོས་མ་གཏོགས་པ་དེ་ལས་གཞན་
པའི་ཡོ་བྱད་སྩལ་ནས་སླར་མ་བླངས་པར་སྤྱོད་ན་ཅིར་འགྱུར་ཉེས་བྱས་སོ་ཞེས་གསུངས་སོ། །
རང་གི་རྣམ་བཤད་ལས་ནི་ལྷུང་བཟེད་ལ་ནི་ཡོངས་སུ་རྫོགས་པ་སྟེ། ལྷུང་བཟེད་ཆུང་བ་ལ་
ནི་ན་སྨད་པར་རིག་པར་བྱའོ། །འདིར་གཞུང་ནི་ཞུ་བ་ཁ་ཅིག་ལས། དགེ་སློང་ལ་ལྷུང་བཟེད་
དང་ཆོས་གོས་སྦྱིན་པར་བྱས་ཏེ་དེའི་འོག་ཏུ་ལོངས་སྤྱོད་པར་བྱེད་ན་ཅིར་འགྱུར་ལྟུང་བྱེད་
དོ་ཞེས་སློབ་དཔོན་ཡོན་ཏན་འོད་ཀྱིས་ལུང་དྲངས་སོ། །ཊིཀ་དང་ཊིཀ་ལས་ཁུངས་སུ་
དྲངས་པའི་ཞུ་བ་ལས་ཉེས་བྱས་སུ་གསུངས་པ་དེ་ནི་གོས་ཞེས་སྨོས་པས་ཀྱང་ལྷུང་བཟེད་
ཀྱང་མཚོན་པ་སྟེ། གོས་དང་ལྷུང་བཟེད་ལས་གཞན་པའི་ཡོ་བྱད་གདེང་མེད་པར་སྤྱོད་ན་
ཉེས་བྱས་སུ་དགོངས་སོ་ཞེས་བརྗོད་དོ། །
ད་ནི་ལྷག་མས་སྐུར་བ་འདེབས་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་
ལས། གླེང་གཞི་ནི་རྒྱལ་པོའི་ཁབ་ཏུ་མཛའ་བོ་དང་། ས་ལས་སྐྱེས་ཀྱིས་དགེ་འདུན་ལྷག་
མས་སྐུར་བ་བཏབ་པ་ལས་ལྟུང་བྱེད་དུ་བཅས་སོ། །དགག་བྱ་ནི། སྡོམ་པའི་སྒོ་ནས་རང་
རིགས་ཙམ་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གིས། རང་ཕྱོགས་བསྙེན་
རྫོགས་ཀྱི་སྡོམ་པ་ལ་གསོར་རུང་ཡན་ཆད་དང་ལྡན་པའམ། ལྟ་བ་གཞན་ཕྱོགས་བསྙེན་
རྫོགས་ཀྱི་སྡོམ་པ་ཕམ་པས་མ་ཉམས་པ་དང་ལྡན་པ་ལ། དགེ་འདུན་ལྷག་མས་སྐུར་བ་
བཏབ་པ་ལས་གྱུར་བའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་ལ་སྐུར་བ་གདབ་
པའི་ཡུལ་དང་། གང་གིས་སྐུར་བ་གདབ་པའི་དངོས་པོ་དང་། གང་ལ་གོ་བར་བྱ་བའི་ཡུལ་
ལོ༑ །དང་པོ་ནི། ཆོས་བཞི་ལྡན་ཏེ་སྔར་ཕམ་པས་སྐུར་བ་འདེབས་པའི་སྐབས་སུ་བཤད་པ་
བཞིན་ནོ། །གཉིས་པ་ནི། དགེ་འདུན་ལྷག་མས་སྐུར་བ་འདེབས་པ་ཡིན་པ་དང་། གཞི་
 

མེད་པ་ཡིན་པས་ཏེ། དགེ་འདུན་ལྷག་མས་སྐུར་པ་བརྗོད་ནའོ། །ཞེས་པ་དང་། གཞི་མེད་
དང་ཞེས་སྡོམ་ཚིག་ལས་སོ། །གསུམ་པ་ནི། གོ་བྱའི་ཡུལ་ཆོས་གསུམ་ལྡན་སྔར་མི་ཆོས་བླ་
མའི་སྐབས་སུ་བཤད་པ་བཞིན་ནོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་མ་དག་པའི་ཕྱོགས་གཅིག་མ་
གཏོགས་པ་གཞིའི་ཡན་ལག་དེ་དག་ལ་མ་འཁྲུལ་བའོ། །ཀུན་སློང་ནི་དགེ་འདུན་ལྷག་
མས་སྐུར་བ་འདེབས་པའི་ཚིག་སྨྲ་ཞིང་གོ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་ངག་
མཚན་ཉིད་ལྔ་ལྡན་གྱིས་སྐུར་བ་འདེབས་པར་ཞུགས་པའོ། །མཐར་ཐུག་ནི་དོན་གོ་བའོ། །
ཡན་ལག་གི་དོན་ནི། སྐུར་བ་འདེབས་པར་ཞེས་སོ། །
ད་ནི་བུད་མེད་དང་ལྷན་ཅིག་འགྲོ་བའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་
ལས། གླེང་གཞི་ནི་སངས་རྒྱས་བཅོམ་ལྡན་འདས་མཉན་ཡོད་ན་བཞུགས་པའི་ཚེ་རྒྱལ་
པོའི་ཁབ་ནས་དགེ་སློང་ཞིག་བུད་མེད་དང་ལྷན་ཅིག་ལམ་དུ་འགྲོ་བ་ལས་ལྟུང་བྱེད་དུ་
བཅས་སོ། །དགག་བྱ་ནི་ཆགས་པའི་རྒྱུར་འགྱུར་བའོ། །ངོ་ཏི་ནི་བཅས་ལྡན་དགེ་སློང་གིས་
སྐྱེས་པ་མེད་པར་བུད་མེད་དང་ལྷན་ཅིག་ལམ་དུ་འགྲོ་ཞིང་རྒྱང་གྲགས་འདས་པ་ལས་གྱུར་
པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་དུ་འགྲོ་བའི་ཡུལ་
དང་། གང་དུ་འགྲོ་བའི་ལམ་དང་། གང་གིས་འགྲོ་བའི་རྟེན་ནོ། །དང་པོ་ལ་བརྒྱད་ལས།
བུད་མེད་ཆོས་ལྔ་ལྡན་འཁྲིག་ཚིག་གི་སྐབས་སུ་སྔར་བཤད་པའི་སྟེང་དུ་ཆོས་འདི་པའི་རབ་
བྱུང་མོ་མ་ཡིན་པ་སྟེ། གཞན་དུ་ན་བཅས་པ་གཞན་གྱི་ལྟུང་བར་འགྱུར་བའི་ཕྱིར་རོ། །ཕན་
གདགས་བྱ་དང་འདོགས་བྱེད་མ་ཡིན་པ་སྟེ། སེལ་བྱེད་པ་ནི་མ་གཏོགས་སོ། །ཞེས་གསུངས་
པས་སོ། །ངོ་མ་སྤོས་པ་སྟེ། བལ་འཁུར་བ་ལ་བཤད་པའི་གནད་ཀྱིས་སོ། །གསུམ་པ་གང་
དུ་འགྲོ་བའི་ལམ་ནི་ས་ལ་བརྟེན་པའི་ལམ་ཡིན་པ་དང་། རྒྱང་གྲགས་ཀྱི་མཐའ་པ་ཡིན་པ་
 

སྟེ༑ ཞུ་བ་ལས། དགེ་སློང་གིས་སྐྱེས་པ་མ་མཆིས་པར་བུད་མེད་དང་ལྷན་ཅིག་ནམ་མཁའ་
ལ་མཆིས་ན་ཅིར་འགྱུར། ཉེས་བྱས་སོ་ཞེས་གསུངས་པ་དང་། རྒྱང་གྲགས་རེ་རེར་རོ་ཞེས་
གསུངས་པས་སོ། །གསུམ་པ་གང་གིས་འགྲོ་བའི་རྟེན་ནི་ཁྲིམས་གྲོགས་དང་མི་ལྡན་པ་སྟེ་
རིག་པའི་སྐྱེས་པ་མེད་པའི་ཞེས་གསུངས་པས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་བུད་མེད་དང་ལམ་དུ་འགྲོ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་
སྦྱོར་བ་གཅིག་གིས་རྒྱང་གྲགས་ལས་འདའ་ཞིང་འགྲོ་བར་ཞུགས་པའོ། །མཐར་ཐུག་ནི་
ལམ་རྒྱང་གྲགས་ལས་འདས་པའོ། །ཡན་ལག་གི་དོན་ནི་འདོད་པས་ལམ་དུ་ཞེས་སོ། །
ད་ནི་རྐུན་མ་དང་ལམ་དུ་འགྲོ་བའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས།
གླེང་གཞི་ནི་སངས་རྒྱས་བཅོམ་ལྡན་འདས་མཉན་ཡོད་ན་བཞུགས་པའི་ཚེ། རྒྱལ་པོའི་ཁབ་
ནས་དགེ་སློང་ཤོག་མ་འདྲལ་བའི་ཚོང་པ་དང་ལྷན་ཅིག་ལམ་དུ་འགྲོ་བ་ལས་ལྟུང་བྱེད་དུ་
བཅས་སོ། །དགག་བྱ་ནི་མ་བྱིན་ལེན་པའི་རྒྱུར་འགྱུར་བའོ། །ངོ་ཏི་ནི་བཅས་ལྡན་དགེ་སློང་
གིས་ཆོམ་རྐུན་པའམ་ཤོག་མ་འདྲལ་བའི་ཚོང་བ་དང་ལྷན་ཅིག་ལམ་དུ་འགྲོ་ཞིང་རྒྱང་
གྲགས་འདས་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་དུ་འགྲོ་བའི་ཡུལ་
དང་། གང་དུ་འགྲོ་བའི་ལམ་མོ། །དང་པོ་ལ་བརྒྱད་ལས། ཆོམ་རྐུན་པའམ་ཤོག་མ་འདྲལ་
བའི་ཚོང་བ་ཡིན་པ་སྟེ། གྲོང་འཇོམས་པར་བྱེད་པའི་ཆོམ་རྐུན་པ་དག་གམ་ཞེས་གསུངས་
པས་སོ། །རྐུ་བའི་བྱ་བ་བྱེད་བཞིན་པ་ཡིན་པ་སྟེ། རྐུན་མ་དང་ལྷན་ཅིག་འགྲོ་བ་ཞེས་པ་
དང་། དགག་བྱའི་གནད་ཀྱིས་སོ། །ཁྱིམ་པ་ཡིན་པ་དང་། སྐྱེས་པ་ཡིན་པ་སྟེ་སྐབས་ཀྱིས་
གྲུབ་ཅིང་། རབ་ཏུ་བྱུང་བས་རྐུན་མ་བྱེད་པ་དང་བུད་མེད་ཀྱིས་རྐུན་མ་བྱེད་པ་འབྱུང་རིང་
བས། དེ་དག་རྐུན་མ་བྱེད་པ་དག་བྱུང་ན་དེ་དང་དགེ་སློང་ལྷན་ཅིག་ལམ་དུ་འགྲོ་བ་ནི་ལྟུང་
 

བ་ན་སྨད་དུ་རིགས་སོ། །ཕན་གདགས་བྱ་དང་འདོགས་བྱེད་མ་ཡིན་པ་སྟེ། ལུང་རྣམ་
འབྱེད་ལས་རྐུན་མ་གསལ་བྱེད་དུ་འཛུད་པ་དང་། ལམ་ནོར་བ་རྐུན་མས་ལམ་དུ་འཛུད་པ་
དང་། འགྲོ་མི་ནུས་པ་རྐུན་མས་ཁྲིད་པ་ལ་ལྟུང་བ་མེད་དོ་ཞེས་གསུངས་པས་སོ། །ངོ་མ་
སྤོས་པ་སྟེ། བལ་འཁུར་བ་ལས་བཤད་པའི་གནད་ཀྱིས་སོ། །ཐ་སྙད་བཞི་དང་ལྡན་པ་
དང་། ལུས་ཐ་མལ་པར་གནས་པ་དང་བརྒྱད་དེ། དེ་གཉིས་སྔར་བཤད་པ་བཞིན་ནོ། །
གཉིས་པ་གང་དུ་འགྲོ་བའི་ལམ་ནི། ས་ལ་བརྟེན་པའི་ལམ་ཡིན་པ་དང་། རྒྱང་གྲགས་ཀྱི་
མཐའ་པ་ཡིན་པ་སྟེ། ཞུ་བ་ལས་དགེ་སློང་གི་འགྲོན་པོ་མང་པོ་རྐུ་བ་དང་ལྷན་ཅིག་ནམ་
མཁའ་ལ་མཆིས་ན་ཅིར་འགྱུར། ཉེས་བྱས་སོ་ཞེས་གསུངས་པ་དང་། ལུང་རྣམ་འབྱེད་ཀྱི་
སྐབས་འདི་ཉིད་ལས་རྒྱང་གྲགས་རེ་རེར་ནི་ལྟུང་བྱེད་དུ་འགྱུར་རོ་ཞེས་གསུངས་པས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞིའི་ཡན་ལག་དེ་དག་ལ་མ་
འཁྲུའ་བའོ། །ཀུན་སློང་ནི་རང་གར་རྐུན་མ་དང་ལམ་དུ་འགྲོ་བར་འདོད་པ་རྒྱུན་མ་ཆད་
པའོ། །སྦྱོར་བ་ནི་སྦྱོར་བ་གཅིག་གིས་རྒྱང་གྲགས་ལས་འདས་ཤིང་འགྲོ་བར་ཞུགས་པའོ། །
མཐར་ཐུག་ནི་ལམ་རྒྱང་གྲགས་ལས་འདས་པའོ། །ཡན་ལག་གི་དོན་ནི་གྲོང་འཇོམས་པར་
ཞེས་སོ། །
ད་ནི་ཉི་ཤུ་མ་ལོན་པར་བསྙེན་པར་རྫོགས་པར་བྱེད་པའི་ལྟུང་བྱེད་འཆད་དོ། །
འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་མོའུ་འགལ་གྱི་བུས་སྐྱེས་ཕྲན་
གཞོན་ནུ་བཅུ་བདུན་སྡེ་ལོ་ཉི་ཤུ་མ་ལོན་པ་བསྙེན་པར་རྫོགས་པར་བྱས་པ་ལས་ལྟུང་བྱེད་
དུ་བཅས་སོ། །དགག་བྱ་ནི་གཞན་གྱི་རྒྱུད་ཆུད་ཟོས་པར་འགྱུར་བའོ། །ངོ་ཏི་ནི་བཅས་ལྡན་
དགེ་སློང་མཁན་པོ་གང་ཞིག་གིས་སྡོམ་པ་ལེན་པ་པོ་ལོ་ཉི་ཤུ་མ་ལོན་པ་གསོལ་བཞིའི་ལས་
ཀྱིས་བསྙེན་པར་རྫོགས་པར་བྱས་པ་ལས་གྱུར་པའི་ལྟུང་བ་དངོས་གཞིའོ། ། །
ཡན་ལག་ལ་བཞི་ལས། གཞིའི་ཡན་ལག་ལ་བཞི་སྟེ། གང་བསྙེན་པར་རྫོགས་པར་
 

བྱ་བའི་ཡུལ་དང་། གང་དག་གིས་བསྙེན་པར་རྫོགས་པར་བྱ་བའི་གྲོགས་དང་། ཇི་ལྟར་
བསྙེན་པར་རྫོགས་པར་བྱ་བའི་ཆོ་ག་དང་། གང་གིས་བསྙེན་པར་རྫོགས་པར་བྱེད་པའི་
རྟེན་ནོ། །དང་པོ་ལ་བདུན་ལས་བསྙེན་པར་རྫོགས་པ་ཡིན་པ་དང་། བསམ་པ་ཐག་པ་ནས་
བསྙེན་པར་རྫོགས་པར་འདོད་པ་ཡིན་པ་སྟེ། བསྙེན་པར་རྫོགས་པར་བྱ་བ་ཞེས་གསུངས་
པས་སོ། །མངལ་དང་བཤོལ་གྱི་ཟླ་བ་དང་བཅས་ཀྱང་ལོ་ཉི་ཤུ་མ་ལོན་པ་སྟེ། ལོ་ཉི་ཤུ་མ་
ལོན་པ་ཉིད་ལའོ་ཞེས་གསུངས་པས་སོ། །མཚན་མཐུན་པ་སྟེ་མཚན་དང་ཁས་བླངས་པ་
དག་གིས་ནི་ཞེས་མཚན་མཐུན་ཡན་ལག་ཏུ་དགོས་པར་གསུངས་པ་རྣམས་ཀྱི་གནད་ཀྱིས་
སྦྱར་རོ། །བར་ཆད་གཙོ་བོ་གཞན་དང་མི་ལྡན་པ་སྟེ། དེ་དང་ལྡན་ན་གཞན་རྒྱུད་ཆུད་ཟོས་
ཟིན་པས། བསྙེན་རྫོགས་བྱས་པ་དེ་ཉིད་ཀྱིས་གཞན་རྒྱུད་ཆུད་ཟོས་པར་འགྱུར་བའི་དགག་
བྱ་མི་རྫོགས་པའི་ཕྱིར་རོ། །ཐ་སྙད་ལྔ་དང་ལྡན་པ་དང་། ལུས་ཐ་མལ་པར་གནས་པ་སྟེ།
སྔར་བཤད་པ་བཞིན་ནོ། །གཉིས་པ་གྲོགས་ནི་ལས་ཀྱི་སློང་དཔོན་དགེ་འདུན་དང་བཅས་
པ་སྟེ་སྐབས་དོན་གྱིས་སོ། །གསུམ་པ་ཆོ་ག་ནི་ལུང་རྣམ་འབྱེད་ལས་ནི་རྫོགས་པར་བསྙེན་
པར་བྱེད་ན་ཞེས་བྱ་བ་ནི་གསོལ་བ་དང་བཞིའི་ལས་ཀྱིས་སོ་ཞེས་གསུངས་པས། ཆོ་ག་
གསོལ་བཞིའི་ལས་ཀྱིས་ཏེ། ཆོ་ག་གཞན་གྱིས་ནི་མ་ཡིན་ནོ། །བཞི་པ་རྟེན་ནི་མཁན་པོ་
ཉིད་ཀྱིས་ཏེ་མཁན་པོ་ཉིད་ཀྱིས་ཞེས་སོ། །དེའང་ལུང་གླེང་གཞི་ལས་མཁན་པོ་ལ་ལྟུང་
བྱེད་བསྐྱེད་ལ། སློབ་དཔོན་དང་དགེ་འདུན་རྣམས་ལ་ནི་ཉེས་བྱས་སུ་གསུངས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་སྡོམ་པ་ལེན་པ་པོ་ལོ་ཉི་ཤུ་མ་ལོན་པ་བསྙེན་པ་རྫོགས་པར་བྱེད་པར་འདོད་པ་རྒྱུན་
མ་ཆད་པའོ། །སྦྱོར་བ་ནི་མཁན་པོ་བྱས་ཏེ་སྡོམ་པ་ལེན་པ་པོ་ལོ་ཉི་ཤུ་མ་ལོན་པར་བསྙེན་
པར་རྫོགས་པར་བྱེད་པར་ཞུགས་པའོ། །མཐར་ཐུག་ནི་ལས་བརྗོད་པ་གསུམ་པ་ཕལ་ཆེར་
བྱས་པ་སྟེ། ཕལ་ཆེར་བྱས་པ་ཉིད་ན་བྱས་པ་ཉིད་དོ་ཞེས་གསུངས་པས་སོ། །ཡན་ལག་གི་
 

དོན་ནི་ཤེས་གཙོའོ་ཞེས་སོ། །ཊིཀ་ལས་མི་ཤེས་པ་ནི་ལོ་གྲངས་མི་ཤེས་པའོ། །མི་དྲན་པ་ནི་
ལོ་ཚིག་མི་དྲན་པའོ་ཞེས་སོ། །རྣམ་འབྱེད་འགྲེལ་ལས། མི་ཤེས་པ་ནི་བདག་གིས་ལོ་དུ་
ལོན་བསམས་ཀྱང་མི་ཤེས་པའོ། །མི་དྲན་པ་ནི་སྔོན་ཤེས་པ་ཡང་དེའི་ཚེ་ན་བརྗེད་པའོ་ཞེས་
སོ༑ ༑འདིར་ལུང་དང་རྒྱ་ཆེ་འགྲེལ་ལ་བཤད་ལུགས་ཐ་དད་པ་གཉིས་ཡོད་དེ། ལུང་རྣམ་
འབྱེད་ལས་ལོ་ཉི་ཤུ་མ་ལོན་ལ་དེས་མི་ཤེས་མི་དྲན་ཡིད་གཉིས་ཟ་ཞིང་། དེ་ལ་དགེ་སློང་
རྣམས་ཀྱིས་མ་དྲིས་སམ། དྲིས་ཀྱང་ལན་མི་འདེབས་པ་ན་གང་ཟག་དེ་བསྙེན་པར་རྫོགས་
པར་བྱེད་ན་གང་ཟག་དེ་ལ་བསྙེན་པར་རྫོགས་པ་དགེ་སློང་གི་དངོས་པོ་འཆགས་སོ་ཞེས་
གསུངས་སོ། །ཊིཀ་ལས་ནི་མི་ཤེས་པ་དང་མི་དྲན་པ་དང་ཡིད་གཉིས་ཟ་བ་དག་ལ་ཡང་ངོ་
ཞེས་བྱ་བ་ཡང་། གཅིག་ཤོས་ལ་བསྙེན་པར་རྫོགས་པར་འཆགས་སོ་ཞེས་བྱ་བར་སྦྱར་རོ། །
གང་ཟག་ལོ་ཉི་ཤུ་མ་ལོན་པ་ཉིད་དུ་འདུ་ཤེས་པ་ཉིད་ཡིན་ན། མཁན་པོ་ལ་སོགས་པ་བསྙེན་
པར་རྫོགས་པ་བྱེད་པ་དག་ལ། མི་ཤེས་པ་དང་མི་དྲན་པ་དང་ཡིད་གཉིས་ཟ་བ་དག་ཡོད་དུ་
ཟིན་ཀྱང་། བསྙེན་པར་རྫོགས་པར་བྱ་བ་ལ་བསྙེན་པར་རྫོགས་པ་འཆགས་སོ་ཞེས་བཤད་
དོ༑ ༑བཤད་ལུགས་དེ་གཉིས་ནི་གཉིས་ཀ་ལྟར་བཟུང་སྟེ་འགལ་བ་མེད་དོ། །
ད་ནི་ས་རྐོ་བའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་ནི་
མཉན་ཡོད་དུ་དྲུག་སྡེས་ས་བརྐོས་པ་ལས་ལྟུང་བྱེད་དུ་བཅས་སོ། །དགག་བྱ་ནི་སྲོག་
ཆགས་ལ་གནོད་པ་དང་། དོན་དང་བྱ་བ་མང་བ་དང་། གཞན་དག་མ་དད་པ་སྐྱེ་བའོ། །ངོ་
ཏི་འདི་ལ་ཁ་ཅིག་ན་རེས་ཁྱོར་གང་ཙམ་བརྐོས་ན་ལྟུང་བྱེད་བསྐྱེད་ཅེས་ཟེར་ཞིང་། ཁ་ཅིག་
ན་རེས་སོར་གཉིས་ཡན་ཆད་བརྐོས་ན་ལྟུང་བྱེད་བསྐྱེད་དེ། ལུང་རྣམ་འབྱེད་ལས། སྐྱོང་
ནུལ་སྲ་བ་འགོགས་ན་ལྟུང་བྱེད་དུ་འགྱུར་རོ་ཞེས་གསུངས་པས་ཤེས་སོ་ཞེས་ཟེར་རོ། །ས་
ཁྱོར་གང་ཙམ་དང་ས་སོར་གཉིས་ཙམ་བརྐོས་པ་ཆོས་ཅན། ས་བརྐོ་བའི་ལྟུང་བྱེད་མི་རྫོགས་
པར་ཐལ། འཇིག་རྟེན་ནས་བརྐོས་པའི་ཐ་སྙད་མི་རྫོགས་པའི་ཕྱིར་རོ་ཞེས་གསུངས་སོ། །
 

སྐྱོད་ནུལ་སྲ་བ་ཡང་སོར་གཉིས་སུ་མ་ངེས་སོ། །རང་ལུགས་ནི་ས་བརྐོའི་ཉེས་པ་ཙམ་ཞིག་
སྐྱེད་པའི་ཚད་ནིས་སེན་གང་ཡན་ཆད་བརྐོས་ན་སྟེ། ལུང་རྣམ་འབྱེད་ལས། དགེ་སློང་ས་
ལ་རི་མོ་འདྲི་ན་ཉེས་བྱས་སུ་འགྱུར་རོ་ས་དང་འབྱོར་བའི་ལྕི་བ་འགོགས་ན་ཉེས་བྱས་སོ་
ཞེས་གསུངས་པས་ཤེས་སོ། །ས་བརྐོའི་ལྟུང་བྱེད་བསྐྱེད་པའི་ཚད་ནི་ས་སོར་བཞི་ཡན་ཆད་
བརྐོས་ན་སྟེ། རུང་བར་བྱེད་པ་མེད་ན་ཐུར་མ་སོར་བཞི་ཙམ་གཟུགས་པ་ནི་མ་གཏོགས་སོ་
ཞེས་གསུངས་པའི་ཤུགས་ཀྱིས་གྲུབ་ལ། ཊིཀ་ལས་དེ་ཙམ་ཞིག་ས་ཕྱི་མོ་དང་བྲལ་ཞིང་ཐ་
དད་པར་བྱས་པ་ཞེས་གསུངས་ལ། དེ་ཙམ་ཞེས་པ་སྐབས་ལ་བསྙེག་པ་སྟེ། སོར་བཞི་ཙམ་
ཞེས་སྐབས་ཀྱི་དོན་དུ་གསུངས་པས་སོ་ཞེས་གསུངས་སོ། །དགེ་སློང་མའི་སོ་སོར་ཐར་
པའི་འགྲེལ་པ་ལས་ཀྱང་། འཐས་པའི་ས་ནི་སོར་བཞི་ཡན་ཆད་བརྐོས་ན་ལྟུང་བྱེད་དོ་ཞེས་
བཤད་དོ། །དེས་ན་ངོ་ཏི་ནི་བཅས་ལྡན་དགེ་སློང་གིས་འཇིག་རྟེན་ལ་གྲགས་པའི། ས་
འཐས་པར་གནས་པ་སོར་བཞི་ཡན་ཆད་རང་ངམ་བསྐོས་པས་བརྐོས་པ་ལས་གྱུར་པའི་
ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་བཞི་སྟེ། འཇིག་རྟེན་ན་གྲགས་པའི་ས་
ཡིན་པ། འཐས་པར་གནས་པ་ཡིན་པ་དང་། མ་ཉམས་པ་ཡིན་པ་དང་། འོག་གཞི་དང་
འབྲེལ་བ་སྟེ། སའི་སའོ་ཞེས་པ་དང་། གལ་ཏེ་རང་བཞིན་ཅན་མ་ཡིན་ན་དངོས་གཞིའོ་
ཞེས་པ་དང་། ཉམས་པ་ཉིད་ལ་ནི་ཕྱེད་ཉིད་དོ་ཞེས་པ་དང་། ཊིཀ་ལས་དེ་ཙམ་ཞིག་ས་ཕྱི་
མོ་དང་བྲལ་ཞིང་ཐ་དད་པར་བྱས་པ་ཞིག་ས་ཕྱི་མོ་དང་བྲལ་བར་བྱས་པ་ཡན་ལག་ཏུ་
དགོས་པར་གསུངས་པས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་ས་བརྐོ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་རང་ངམ་བསྐོས་པས་བརྐོ་བར་
ཞུགས་པའོ། །མཐར་ཐུག་ནི་སོར་བཞི་ཡན་ཆད་བརྐོས་པ་སྟེ། དེའང་ཚུར་ལྷགས་པ་ཡན་
 

ལག་ཏུ་མི་དགོས་ཏེ། ལུང་རྣམ་འབྱེད་ལས། ས་ལ་ཕུར་པ་འདེབས་ན་ལྟུང་བྱེད་དུ་འགྱུར་
ཞེས་གསུངས་སོ། །ཡན་ལག་གི་དོན་ནི་རྐོའམ་ཞེས་སོ། །ཊིཀ་ལས་ས་ཕྱི་མོ་དང་བྲལ་ཞིང་
ཐ་དད་པར་བྱས་པ་ཞེས་པས་ནི་མ་ས་དང་འབྲེལ་པ་བསྟན་ཏོ། །དེའི་ཚད་ནི་ས་བསྒང་
བསྐྱོད་པར་མི་ནུས་པ་ཡན་ཆད་དམ། དངོས་པོ་བསྐྱོད་པར་མི་ནུས་པའི་སྟེང་ན་འདུག་པ་
ཡན་ཆད་དོ། །འཇིག་རྟེན་ལ་གྲགས་པའི་སའི་རང་བཞིན་ཅན་གྱིས་བརྐོས་ནའོ། །བསྟན་
བཅོས་ལས་གྲགས་པའི་ས་ནི་སྲ་བ་ཐམས་ཅད་ཡིན་ཡང་། ལུང་རྣམ་འབྱེད་ལས། རྡོ་བ་
འཕངས་ཞིང་བསྐྱོད་པར་བྱེད་པ་ལ་ནི་ལྟུང་བ་མེད་དོ་ཞེས་གསུངས་སོ། །སྔ་མ་ཤོས་ནི་ཟླ་
བ་གསུམ་ལོན་ཞེས་ཏེ། ངང་གིས་འཐས་པའོ། །རྩོལ་བས་འཐས་པ་ནི་དེ་ལ་མི་ལྟོས་ཏེ།
དེའི་སྔ་རོལ་དུ་ཡང་འཐས་པ་རྫོགས་པར་ནུས་པའི་ཕྱིར་རོ། །ཆར་ཆུ་ཞོད་པའི་ཚད་ནི་ས་
རློན་པའི་སྟེང་དུ་ཆར་པའི་རླན་གྱིས་སོར་བཞི་ཙམ་བངས་པར་གྱུར་ན་སྟེ། དེ་སྐམས་ཤིང་
སྔར་ནས་ཟླ་བ་གསུམ་ལོན་ནས་འཐས་པར་གྱུར་པའོ། །བྱེ་མ་ལ་སོགས་པ་ཤས་ཆེ་བ་ཡང་
ཕྱེད་ཉིད་དོ་ཞེས་སྔ་མར་སྦྱར་ཏེ་ཉེས་བྱས་སོ། །ལུང་རྣམ་འབྱེད་ལས། བྱེ་མ་འབའ་ཞིག་རྐོ་
བ་ལ་ནི་ལྟུང་བ་མེད་དོ་ཞེས་གསུངས་སོ། །ལྟུང་བ་མེད་པ་ནི་ས་ལ་རི་མོ་འདྲི་ཞིང་གྲངས་
བགྲང་བ་དང་། བཅུ་ཤོད་དང་བརྒྱ་ཤོད་འགོད་པ་ན་བཅུ་ཁྲམ་དང་བརྒྱ་ཁྲམ་ལ་འབྲི་བ་
དང་། ས་གཞི་ལ་རྩིས་ཀྱི་ཡི་གེ་འགོད་པ་སྟེ། འགྲེལ་ཆུང་ལས་བཅུ་ཤོད་དང་བརྒྱ་ཤོད་ལ་
སོགས་པ་ཞེས་པ་དང་། རྣམ་འབྱེད་འགྲེལ་ལས་ཤོད་འགོད་པའི་བསམ་པ་ཞེས་བྱ་བ་ནི་ཡི་
གེ་ལ་སོགས་པ་བྲི་བའི་རྣམ་པ་སྟེ་ཞེས་བཤད་དོ། །
ད་ནི་མགྲོན་དུ་གཉེར་བ་ལས་རིང་དུ་འདུག་པའི་ལྟུང་བྱེད་འཆད་དེ། བསླབ་པར་བྱ་
བ་ནི་སྦྱིན་བདག་གིས་བསྟབས་པ་ལ་ཡང་ཚོད་རིག་པར་བྱའི་ཧ་ཅང་བསླང་བར་མི་བྱ་ཞེས་
ཏེ༑ དྲང་སྲོང་གིས་ཀླུའི་རིན་པོ་ཆེ་བསླངས་པའི་བྱུང་བ་ལས་སོ། །ཊི་ཀ་ལས་མ་བསྟབས་
པར་ཧ་ཅང་བསླང་བ་ནི་མི་རིགས་པ་ཁོ་ན་ཡིན་པས་དེའི་ཕྱིར་འདི་ནི་སྟོབ་པའི་ཕྱིར་བྱས་པ་
 

ཡིན་ནོ་ཞེས་སོ། །ལྟུང་བ་རྣམ་པར་བཞག་པ་ནི་ཚིག་རྣམ་པར་ཞེས་སོ། །
འདིའི་སྤྱི་དོན་ལ་བཞི་ལས། གླེང་གཞི་ནི་སེར་སྐྱའི་གནས་སུ་དྲུག་སྡེས་མགྲོན་དུ་
གཉེར་བ་ལ་རིང་དུ་འདུག་པར་བྱེད་པ་ལས་ལྟུང་བྱེད་དུ་བཅས་སོ། །དགག་བྱ་ནི་སྦྱིན་
བདག་གི་ལོངས་སྤྱོད་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གིས་རང་མགྲོན་དུ་
འབོད་པ་པོ་ཁྱིམ་པས་ཚིག་རྣམ་པར་བཞག་པ་ཡོད་ན་དེ་ལས་ལྷག་པའི་ཟས་ཟོས་པ་དང་།
ཚིག་རྣམ་པར་བཞག་པ་མེད་ན་ཟླ་བ་བཞི་ལས་ལྷག་པར་ཟས་ཟོས་པ་ལས་གྱུར་པའི་ལྟུང་
པ་དངོས་གཞིའོ། ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་གི་ཟ་བའི་སྦྱིན་བདག་
དང༌། གང་ཟ་བའི་དངོས་པོ་དང་། གང་གིས་ཟ་བའི་རྟེན་ནོ། །དང་པོ་ལ་བདུན་ཏེ། ཁྱིམ་པ་
ཆོས་དྲུག་ལྡན་ལས་ཅི་བདེར་སྟོབས་མ་ཡིན་པ་མ་གཏོགས་པ་ལྔའི་སྟེང་དུ། མགྲོན་དུ་
གཉེར་བར་བྱེད་པ་པོ་ཡིན་པ་དང་། ཡང་དང་ཡང་དུ་མགྲོན་དུ་གཉེར་བ་ལ་སོགས་པ་མ་
ཡིན་པ་སྟེ། མགྲོན་དུ་གཉེར་བ་དང་ལྡན་པ་ལས་ཞེས་པ་དང་། ཕྱིས་གཞན་ནམ་ཡང་དང་
ཡང་དུའམ་ཞེས་གསུངས་པས་སོ། །གཉིས་པ་གང་ཟ་བའི་དངོས་པོ་ལ་དྲུག་སྟེ། དུས་སུ་
རུང་བ་ཡིན་པ་དང༌། སྦྱིན་བདག་དེ་ཉིད་ཀྱི་ཡིན་པ་དང༌། རུང་བ་དང་ཚད་དང་ལྡན་པ་ནི་
སྔར་བཤད་པ་བཞིན་ནོ། །སྔར་ནས་འདྲེན་འཕྲོ་ཡིན་པ་སྟེ་སྐབས་ཀྱིས་གྲུབ་བོ། །ལྡམ་
ལྡམ་ལ་སོགས་མེད་པ་མ་ཡིན་པ་སྟེ། སྐབས་གཞན་དུ་བཤད་པ་བཞིན་ནོ། །གསུམ་པ་
གང་གིས་ཟ་བའི་རྟེན་ལ་གསུམ་སྟེ། མགྲོན་དུ་གཉེར་བ་དང་ལྡན་པ་དང་། ཡང་དང་ཡང་
མགྲོན་དུ་བོས་པ་ལ་སོགས་པ་མ་ཡིན་པ་དང་། གནང་བའི་རྐྱེན་ཅན་ནད་པ་མ་ཡིན་པ་སྟེ།
མགྲོན་དུ་གཉེར་བ་དང་ལྡན་པ་ལས་ཞེས་པ་དང་། ཕྱིས་གཞན་ནམ་ཡང་དང་ཡང་དུའམ་
ཞེས་པ་དང༌། ནད་པ་ལ་ནི་ལྟུང་བ་མེད་དོ་ཞེས་གསུངས་པས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
 

སློང་ནི་མགྲོན་དུ་གཉེར་བ་ལས་རིང་དུ་འདུག་ཅིང་ཟ་བར་འདོད་པ་རྒྱུན་མ་ཆད་པའོ། །
སྦྱོར་བ་ནི་ཟ་བར་བྱེད་པའོ། །མཐར་ཐུག་ནི་མགུལ་དུ་མིད་པའོ། །ཡན་ལག་གི་དོན་ནི།
ཚིག་རྣམ་པར་བཞག་པ་མེད་པར་ཞེས་སོ། །ཁྱིམ་པས་དགེ་སློང་ལ་ཟས་ལ་སོགས་པ་གང་
དགོས་པ་དེ་ལོངས་ཤིག་ཅེས་ཇི་སྲིད་འཚོའི་བར་རམ་ཟླ་བ་བཞི་ལ་སོགས་པར་མགྲོན་དུ་
གཉེར་བ་ལས། བར་སྐབས་སུ་དགེ་སློང་དེ་ཁྱིམ་པར་བབས་ཏེ། སླར་ཡང་དགེ་སློང་བྱས་
ན༑ བསླབ་རྒྱུན་སྔ་མ་ལ་མགྲོན་དུ་གཉེར་ཞིང་ཅི་བདེར་སྟོབ་པ་དེས་བསླབ་རྒྱུན་ཕྱི་མ་ལ་
ཡང་སྟོབ་པར་འགྱུར་རམ་སྙམ་དུ་དོགས་པ་བསལ་བའི་ཕྱིར། དེ་ནི་མ་བསྟབས་པའི་ཞེས་
སྨོས་ཏེ། དགེ་སློང་དེ་བབས་ཏེ་སླར་ཡང་དགེ་སློང་བྱས་ནས་ཁྱིམ་བདག་དེ་ཉིད་ལ་ཟས་
བསོད་པ་སློང་བ་ལ་སོགས་པ་དེ་ནི་ཅི་བདེར་མ་བསྟབས་པ་སློང་བའི་ཉེས་པ་གང་དང་གང་
ཡིན་པ་དེ་དང་དེ་སྐྱེད་པར་བྱེད་པ་ཉིད་ཡིན་ཏེ། ཟས་བསོད་པ་སློང་ན་ནི་ཟས་བསོད་པ་མ་
བསྟབས་པ་སློང་བའི་ཉེས་པ་བསྐྱེད་ལ། ཕྱེ་ལ་སོགས་པ་ལྷུང་བཟེད་དོ་གསུམ་ཙམ་ལས་
ལྷག་པ་སློང་ན་ཡང་དངོས་པོ་དེ་མ་བསྟབས་པ་སློང་བའི་ཉེས་པ་སྐྱེད་པར་བྱེད་པ་ཉིད་ཡིན་
ནོ༑ ༑
ད་ནི་བསླབ་པ་ཉེ་བར་འཇོག་པ་སྤོང་བའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་
ལས། གླེང་གཞི་ནི་རྒྱལ་པོའི་ཁབ་ཏུ་དྲུག་སྡེས་བསླབ་པ་ཉེ་བར་འཇོག་པ་སྤོང་བ་ལས་ལྟུང་
བྱེད་དུ་བཅས་སོ། །དགག་བྱ་ནི་དངོས་སུ་རང་རིགས་ཀྱི་སེམས་བདེ་བ་ལ་གནོད་པ་དང་།
བརྒྱུད་ནས་ཚུལ་ཁྲིམས་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གིས་རང་ལ་དགེ་
སློང་གིས་བསླབ་པའི་སྒོ་ནས་བསྒོ་བ་ལ་ངག་གི་རིག་བྱེད་ཀྱིས་སྤངས་ཏེ་དོན་གོ་བ་ལས་
གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་ལ་སྤང་བའི་ཡུལ་
དང་། གང་སྤང་བའི་དངོས་པོའོ། །དང་པོ་ལ་བརྒྱད་ལས། དགེ་སློང་ཆོས་དྲུག་ལྡན་གྱི་སྟེང་
 

དུ༑ རང་ལ་བསྒོ་བ་པོ་ཡིན་པ་དང་། འདུལ་བའི་དོན་ཤེས་པ་སྟེ། སྨྲ་བ་པོ་ལ་ཞེས་པ་དང་།
མངོན་པར་ཤེས་པ་ཉིད་ལའོ་ཞེས་གསུངས་པའོ། །གཉིས་པ་ནི། འདུལ་བར་གཏོགས་པ་
ཡིན་པ་དང་། བདག་ལ་བསྒོ་བ་ཡིན་པ་སྟེ། བསླབ་པ་ལའོ་ཞེས་གསུངས་ཤིང་། མདོ་སྡེ་
ལས་གསུངས་པ་ལ་ནི་ཉེས་བྱས་ཀྱིའོ། །ཞེས་གསུངས་པ་དང་། ཁྱོད་ཀྱིས་འདི་ལ་བསླབ་
པར་བྱའོ་ཞེས་གསུངས་པས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་དགར་བསླབ་པ་ལ་ཉེ་བར་འཇོག་པ་སྤོང་བའི་ཚིག་སྨྲ་ཞིང་གོ་བར་འདོད་པ་རྒྱུན་
མ་ཆད་པའོ། །སྦྱོར་བ་ནི་ངག་མཚན་ཉིད་ལྔ་ལྡན་གྱིས་སྤོང་བར་ཞུགས་པའོ། །མཐར་ཐུག་
ནི་དོན་གོ་བའོ། །ཡན་ལག་གི་དོན་ནི་ཤེས་གཙོ་བའོ་ཞེས་སོ། །
ད་ནི་ཉན་རྣ་བྱེད་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་ནི་
མཉན་ཡོད་དུ་ཉེ་དགས་ཉན་རྣ་བྱས་པ་ལས་ལྟུང་བྱེད་དུ་བཅས་སོ། །དགག་བྱ་ནི་རྩོད་པ་
འཕེལ་བའོ། །ངོ་ཏི་ནི་བཅས་ལྡན་དགེ་སློང་གིས་རང་ལས་རྩོད་པ་གཞན་ཕྱོགས་སུ་གྱུར་
པའི་དགེ་སློང་གཉིས་ཡན་ཆད་གྲོས་བྱེད་པ་ལ་ཤེས་བཞིན་དུ་རྩོད་པ་སྤང་བའི་ཆེད་དུ་
མཉན་པས་རང་གིས་དོན་གོ་བ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་ལ་མཉན་པའི་ཡུལ་
དང་། གང་མཉན་པའི་དངོས་པོའོ། །དང་པོ་ལ་དྲུག་སྟེ། བསྙེན་རྫོགས་ཀྱི་སྡོམ་པ་རྣམ་པར་
དག་པ་དང་། མཚན་མཐུན་པ་དང་། ཐ་སྙད་གསུམ་དང་ལྡན་པ་དང་། ལུས་ཐ་མལ་པར་
གནས་པ་དང་བཞི་ནི་སྔར་བྱིན་ཕྲོགས་ཀྱི་སྐབས་སུ་བཤད་པ་དང་འདྲའོ། །རང་ལས་རྩོད་
པ་གཞན་ཕྱོགས་སུ་གྱུར་པ་སྟེ། དགེ་སློང་དག་རྩོད་པར་གྱུར་པ་ཞེས་གསུངས་པས་སོ། །
གཉིས་ཡན་ཆད་གྲོས་བྱེད་པ་ཡིན་པ་སྟེ། དགེ་སློང་དག་དང་གྲོས་བྱས་པ་ན་ཞེས་གསུངས་
པས་སོ། །གང་མཉན་པའི་དངོས་པོ་ནི་རྩོད་པ་གང་ཡང་རུང་བའི་གྲོས་བྱེད་པ་ཡིན་པ་སྟེ།
 

རྩོད་པར་གྱུར་པ་དགེ་སློང་དག་དང་གྲོས་བྱེད་པ་ན་ཞེས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རྩོད་པ་སྤང་བའི་ཆེད་དུ་ཉན་པར་འདོད་པ་རྒྱུན་མ་ཆད་པའོ། །སྦྱོར་བ་ནི་ཉན་པར་
ཞུགས་པའོ། །མཐར་ཐུག་ནི་རང་གིས་ཚིག་ཐོས་ཤིང་དོན་གོ་བའོ། །ཡན་ལག་གི་དོན་ནི་
དགེ་སློང་དག་རྩོད་པར་ཞེས་སོ། །
ད་ནི་མི་སྨྲ་བར་འགྲོ་བའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་
གཞི་ནི་མཉན་ཡོད་དུ་དགའ་བོས་ལས་ཀྱི་གནས་ནས་མ་སྨྲས་པར་ཕྱིན་པ་ལས་ལྟུང་བྱེད་
དུ་བཅས་སོ། །དགག་བྱ་ནི་རང་རིགས་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གི་
ཁ་སྐོང་བར་འོས་པས་དགེ་འདུན་གྱི་ཆོས་ལྡན་གྱི་ལས་ལ་འདུས་ནས་དགེ་སློང་ལ་མ་སྨྲས་
པར་ཐོས་པའི་ཉེ་འཁོར་ལས་འདས་པར་ཕྱིན་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་བཞི་སྟེ། གང་ལས་འགྲོ་བའི་གནས་
དང༌། གང་དུ་འགྲོ་བའི་གནས་དང་། གང་གི་ཚེ་འགྲོ་བའི་དུས་དང་། གང་གིས་འགྲོ་བའི་
རྟེན་ནོ། །དང་པོ་ལ་གཉིས་ལས། དགེ་འདུན་མཚན་ཉིད་དང་ལྡན་པའི་ལས་ཀྱི་གནས་
ཡིན་པ་སྟེ། ལུང་རྣམ་འབྱེད་ལས། ཉན་ཐོས་ཀྱི་དགེ་འདུན་གྱིའོ་ཞེས་གསུངས་པ་དང་།
གསོལ་བ་ལ་སོགས་པའི་ལས་ལ་འདུས་པ་ཞེས་གསུངས་པས་སོ། །ལས་ཆོས་དང་ལྡན་
པའི་གནས་ཡིན་པ་སྟེ། ལུང་རྣམ་འབྱེད་ལས། ལས་ཆོས་དང་ལྡན་པའི་ཞེས་གསུངས་ཤིང་།
འདི་ཉིད་ལས་ཆོས་དང་ལྡན་པ་ཉིད་མ་ཡིན་པའི་ལས་ལ་ཡང་ངོ་ཞེས་གསུངས་པས་སོ། །
གཉིས་པ་ནི། ཐོས་པའི་ཉེ་འཁོར་ཕན་ཆད་ཡིན་པ་དང་། མཚམས་ཀྱི་ནང་ཡིན་པ་སྟེ། གཞན་
དུ་ན་མ་འདུས་པའི་མི་མཐུན་པས་མི་བསྐྱེད་པའི་ཕྱིར་རོ། །གསུམ་པ་ནི། གསོལ་བ་བྱས་
པ་མན་ཆད་མ་ཡིན་པ་སྟེ། གསོལ་བ་བྱས་པ་ཉིད་ལའོ་ཞེས་གསུངས་པས་སོ། །བཞི་པ་ནི།
དགེ་སློང་ལ་མ་སྨྲས་པ་སྟེ། དགེ་སློང་ལ་མ་སྨྲས་པར་འགྲོ་ནའོ་ཞེས་གསུངས་པས་སོ། །
 

བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་དགེ་སློང་ལ་མ་སྨྲས་པར་ཐོས་པའི་ཡུལ་ལས་འདས་པར་འགྲོ་བར་འདོད་
པ་རྒྱུན་མ་ཆད་པའོ། །སྦྱོར་བ་ནི་འགྲོ་བར་ཞུགས་པ་སྟེ། མཐར་ཐུག་ནི་ཐོས་པའི་ཉེ་འཁོར་
ལས་འདས་པའོ། །ཡན་ལག་གི་དོན་ནི། གསོལ་བ་ལ་སོགས་པ་ཞེས་སོ། །གསོལ་བ་བྱས་
པ་ཉིད་ལའོ་ཞེས་ཉེས་བྱས་སུ་བསྟན་པ་ནི་གསོལ་གཉིས་སམ་གསོལ་བཞིའི་ལས་ཀྱི་
དབང་དུ་བྱས་པའོ། །ཐོས་པའི་ཡུལ་ལས་མི་འདའ་བར་འདོད་པས་ནི་ལྟུང་བྱེད་མེད་ན་
མདུན་རོལ་གྱི་ཉེས་བྱས་དང་འགལ་ཞེ་ན། ཉེས་བྱས་དེ་ནི་ཐོས་པའི་ཡུལ་ལས་འདས་པར་
འདོད་པས་འགྲོ་ན་ཉེས་བྱས་ཏེ་འགལ་བ་མེད་དོ། །
ད་ནི་མ་གུས་པའི་ཚུལ་གྱི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་
གཞི་ནི་རྒྱལ་པོའི་ཁབ་ཏུ་གླང་ཆེན་ལྷས་ཀྱི་བདག་པོའི་བུ་དགེ་སློང་ནག་པོས་དགེ་འདུན་གྱི་
བཀའ་ལ་མ་གུས་པར་བྱེད་པ་ལས་ལྟུང་བྱེད་དུ་བཅས་སོ། །དགག་བྱ་ནི་རང་བཞིན་གྱིས་
དགག་བྱར་འགྱུར་བ་དང་། རང་རིགས་ཀྱི་སེམས་བདེ་བ་ལ་གནོད་པའོ། །ངོ་ཏི་ནི་བཅས་
ལྡན་དགེ་སློང་གིས་སངས་རྒྱས་བཅོམ་ལྡན་འདས་ཞལ་དངོས་སུ་བཞུགས་པ་དང་། དགེ་
སློང་གི་དགེ་འདུན་དང་དགེ་འདུན་གྱི་ཐ་སྙད་པ་སྟེ་དེ་གསུམ་གང་ཡང་རུང་བའི་གསུང་
ཆོས་དང་ལྡན་པ་བདག་ལ་བསྒོ་བའི་དོན་ལ་བཤད་སྦྱང་མེད་པར་དེ་ལས་བཟློག་སྟེ་འགལ་
བར་བྱས་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་བཞི་སྟེ། དེ་ཡང་སངས་རྒྱས་དངོས་
དང་། དགེ་སློང་གི་དགེ་འདུན་དང་། དགེ་འདུན་གྱི་ཐ་སྙད་པ་དང་གསུམ་པོ་གང་ཡང་རུང་
བས་བསྒོ་བ་ཡིན་པ་སྟེ། གཞུང་དུ་ཤེས་པར་འགྱུར་རོ། །བདག་ལ་བསྒོ་བ་ཡིན་པ་སྟེ། བསྒོ་
བའི་དོན་ལ་ཞེས་པའི་སྐབས་ཀྱིས་གྲུབ་བོ། །ཆོས་དང་ལྡན་པ་ཡིན་པ་སྟེ། ཆོས་དང་ལྡན་པ་
ཉིད་མ་ཡིན་པའི་བསྒོ་བ་ལས་ཀྱང་ངོ་ཞེས་གསུངས་པས་སོ། །བསྒྲུབ་པར་ནུས་པ་སྟེ། སྒྲུབ་
 

པར་མི་ནུས་པ་ལ་ནི་བཤད་སྦྱང་མ་བྱས་ཀྱང་ཉེས་བྱས་ལས་ཆེ་བ་མི་བསྐྱེད་དེ། མ་ཚང་པོ་
ཆེ་མེད་པའི་ཕྱིར་རོ། །བཤད་སྦྱང་བྱས་ན་ནི་ཇི་སྐད་བསྒོ་བ་བཞིན་མ་བསྒྲུབས་ཀྱང་ཉེས་པ་
མེད་དེ། དགག་བྱ་མེད་པའི་ཕྱིར་རོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་དགར་བཤད་སྦྱང་མེད་པར་གསུང་དེ་ལས་འགལ་བའི་ཚིག་སྨྲ་ཞིང་རྒོལ་བར་
འདོད་པ་རྒྱུན་མ་ཆད་པའོ། །སྦྱོར་བ་ནི་ངག་མཚན་ཉིད་ལྔ་ལྡན་གྱིས་ལོག་པར་སྒྲུབ་པར་
ཞུགས་པའོ། །མཐར་ཐུག་ནི་དོན་གོ་བའོ། །ཡན་ལག་གི་དོན་ནི་འདུག་པ་དང་། ཞེས་སོ། །
མ་གུས་པ་དང་བཤད་སྦྱང་མེད་པ་གཉིས་ཀ་སྨོས་ཅི་དགོས་སྙམ་ན། མ་གུས་པ་མེད་ཀྱང་
ཤེད་དམན་པའི་ཕྱིར་སྨྲ་མ་ནུས་པར་བཤད་སྦྱང་མེད་པ་སྲིད་པ་དང་། མ་གུས་པ་ཡོད་ཀྱང་
ཚིག་གིས་བཤད་སྦྱང་བྱས་ན་ལྟུང་བ་མི་རྫོགས་པས། ལྟུང་བ་རྫོགས་པ་ལ་གཉིས་ཀ་
དགོས་པའི་ཕྱིར་གཉིས་ཀ་སྨོས་སོ། །ལུང་རྣམ་འབྱེད་ཀྱི་འགྲེལ་བ་ལས། དགེ་འདུན་གྱི་ཐ་
སྙད་པ་ཞེས་བྱ་བ་ནི་དགེ་འདུན་གྱིས་གང་ཟག་བཅུ་གཉིས་ལ་སོགས་པར་བསྐོས་པའོ་ཞེས་
བཤད་དོ། །སངས་རྒྱས་ནི་ཞེས་པས་སངས་རྒྱས་ཞལ་དངོས་སུ་བཞུགས་པ་ལ་མ་གུས་
པས་བཀའ་དང་འགལ་བར་བྱས་ན་མ་གུས་པའི་ཚུལ་གྱིས་ལྟུང་བྱེད་དོ་ཞེས་བསྟན་ཏོ། །
སངས་རྒྱས་ཞལ་དངོས་སུ་བཞུགས་པའི་ཚེ་ན་ཕམ་ལྷག་དང་ལྟུང་བྱེད་ལ་སོགས་ཀྱི་བཅས་
པ་ལས་མ་གུས་པས་འདྲལ་བར་བྱེད་ན་རང་རང་གི་ལྟུང་བ་གང་ཡིན་པ་དེ་འབྱུང་ཞིང་མ་
གུས་པའི་ཚུལ་གྱིས་ལྟུང་བྱེད་དུ་ཡང་འགྱུར་ཏེ། ཊིཀ་ལས། བསླབ་པ་ལས་འགལ་བར་
བྱེད་པའི་དུས་ན་སངས་རྒྱས་བཅོམ་ལྡན་འདས་ལ་མ་གུས་པ་བསྐྱེད་ན་ནི་ལྟུང་བྱེད་དོ་ཞེས་
བཤད་དོ། །སངས་རྒྱས་མྱ་ངན་འདས་པའི་ཚེ་ན་བཅས་པ་ཁྱད་དུ་གསོད་ཅིང་འགལ་བར་
བྱེད་ན་ནི་མ་གུས་པའི་ཚུལ་གྱིས་ཉེས་བྱས་ཏེ། ཊིཀ་ལས། བསླབ་པ་ཅུང་ཟད་ཙམ་དང་
ངན་ངོན་ཙམ་འདིས་ཅི་བྱ་ཞེས་བྱ་བ་ལ་སོགས་པས་བསླབ་པ་ལ་མ་གུས་པ་བསྐྱེད་ན་ནི་
 

ཉེས་བྱས་སུ་ཞེས་གསུངས་སོ། །
ད་ནི་མྱོས་འགྱུར་འཐུང་བའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་
གཞི་ནི་མཉན་ཡོད་དུ་ལེགས་འོངས་ཀྱིས་མྱོས་འགྱུར་འཐུངས་པ་ལས་ལྟུང་བྱེད་དུ་བཅས་
སོ༑ །དགག་བྱ་ནི་སེམས་འཁྲུལ་ཏེ་བྱ་བ་དང་བྱ་བ་མ་ཡིན་པ་མི་ཤེས་པའོ། །དེ་ཡང་འོད་
ལྡན་ལས། མྱོས་པར་འགྱུར་བ་ལས་ལྡོག་པ་ནི་སེམས་འཁྲུལ་བའི་རྒྱུ་དག་ཁོ་ན་དགག་
པར་བྱ་བ་ཡིན་པའི་ཕྱིར་རོ་ཞེས་གསུངས་ཤིང་། ཡང་དེ་ཉིད་ལས་ལྟུང་བ་རིགས་ལྔ་དག་ལ་
འཇུག་པར་བྱེད་པ་ཡིན་པའི་ཕྱིར་དང་། ཉེས་པ་ཐམས་ཅད་ཀྱི་འབྱུང་གནས་ཡིན་པའི་ཕྱིར་
རོ་ཞེས་གསུངས་སོ། །དེས་ན་ལུང་རྣམ་འབྱེད་ལས། དགེ་སློང་དག་ང་ལ་སྟོན་པའོ་ཞེས་
ཟེར་བ་དག་གིས་མྱོས་པར་འགྱུར་བ་ཐ་ན་རྩྭའི་རྩེ་མོས་ཀྱང་བཏུང་བར་མི་བྱ་ཞིང་བླུད་པར་
མི་བྱའོ་ཞེས་གསུངས་སོ། །ངོ་ཏི་ནི་བཅས་ལྡན་དགེ་སློང་གིས་ཆང་མཚན་ཉིད་དང་ལྡན་པ་
མགུལ་དུ་མིད་པ་ལས་གྱུར་པའི་ལྟུང་བ་དངོས་གཞིའོ། ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། སྦྱར་ཆང་བཅོས་ཆང་
གཉིས་ལས་གང་ཡང་རུང་བ་ཡིན་པ་དང་། འཁྲུལ་པ་རྫོགས་པར་བསྐྱེད་པའི་ནུས་པ་ཡོད་
པ་དང་། ཐ་སྙད་བྱར་རུང་གི་ཚད་དུ་ཆོག་པ་སྟེ། མྱོས་པར་འགྱུར་བ་འཐུང་ནའོ་ཞེས་པ་དང་།
ལུང་རྣམ་འབྱེད་ལས། འཐུངས་ན་མྱོས་པར་འགྱུར་ན་ཉེས་བྱས་སུ་འགྱུར་རོ་ཞེས་གསུངས་
པ་དང་། ཐ་སྙད་བྱར་རུང་གི་ཚད་དུ་མ་ཆོག་ན་ཆང་འཐུང་བའི་ཐ་སྙད་མེད་པའི་ཕྱིར་རོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། ། ཀུན་
སློང་ནི་མྱོས་འགྱུར་འཐུང་བར་འདོད་པ་རྒྱུན་མ་ཆད་པའོ། །སྦྱོར་བ་ནི་འཐུང་བར་བྱེད་པ་
སྟེ༑ མཐར་ཐུག་ནི་མགུལ་དུ་མིད་པའོ། །ཡན་ལག་གི་དོན་ནི་མྱོས་པར་འགྱུར་བ་ཞེས་སོ། །
དེ་བསྐོལ་ན་ནི་ཞེས་པ་འགྲེལ་ཆུང་ལས་ཆང་ཟངས་གང་ཙམ་བསྐོལ་ནས་ཕྱེད་ཙམ་དུ་དུ་བ་
དྲི་རོ་དང་ཁ་དོག་ཀྱང་ཆང་མི་འདྲ་ན་འཐུང་དུ་རུང་ཞེས་སོ། །མེ་ཏོག་དང་འབྲས་བུ་མྱོས་
 

པར་འགྱུར་བ་རྣམས་ཀྱང་ངོ་ཞེས་པ་ནི་མཛོད་འགྲེལ་ལས་བླ་གོར་ཞོ་ཤ་དང་ཁྲི་རྒོད་ལ་
སོགས་པ་ཡང་མྱོས་པར་བྱེད་པ་ཡིན་པས་ཞེས་གསུངས་པ་ལྟ་བུའོ། །འོད་ལྡན་ལས། དེ་
དག་ནི་ཁ་ཟས་མི་འཕྲོད་པ་ཉིད་ཡིན་པས་བཀག་པའི་ཕྱིར་རོ་ཞེས་སོ། །སྦྲང་རྒོད་དང་ཐང་
ཕྲོམ་པ་ཡང་དེ་བཞིན་ནོ། །མྱོས་པར་འགྱུར་བའི་དྲི་དང་རོ་བྲོ་བ་ཞེས་པ་ནི་འོད་ལྡན་རྩ་བ་
ལས། གང་ལས་མྱོས་འགྱུར་ཁུ་བའི་དྲི་རོ་ཡོད། །མྱོས་འགྱུར་ཁུ་བ་མིན་ཡང་བཏུང་མི་བྱ། །
ཞེས་བཤད་དོ། །ལུས་སྐུད་པ་ནི་སྦྱོར་བ་དང་འདྲའོ་ཞེས་པ་ནི་རང་གི་རྣམ་བཤད་ལས་བ་
སྤུའི་བུ་ག་རྣམས་ལ་ཞུགས་པ་ནི་འདིར་སྐྱོན་ཞེས་བཤད་དོ། །
ད་ནི་དུས་མ་ཡིན་པར་གྲོང་དུ་འགྲོ་བའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་
ལས། གླེང་གཞི་ནི་མཉན་ཡོད་དུ་འཆར་ཀས་ཕྱི་དྲོ་མ་སྨྲས་པར་གྲོང་དུ་ཕྱིན་པ་ལས་ལྟུང་
བྱེད་དུ་བཅས་སོ། །དགག་བྱ་ནི་ཆགས་པའི་རྒྱུར་འགྱུར་བ་དང་། ཐ་དད་དུ་ཕྱེ་བར་འགྱུར་
བ་སྟེ། གྲོང་པའི་ཆོས་དང་ལྡན་པའི་གནས་སུ་འགྲོ་བ་ཡན་ལག་ཏུ་དགོས་པ་དང་། སྲ་བརྐྱང་
བཏིང་ན་ལྟུང་མེད་དུ་གསུངས་པས་ཤེས་སོ། །ངོ་ཏི་ནི་བཅས་ལྡན་དགེ་སློང་གིས་རང་གི་
གླིང་གི་ཉི་མ་ཕྱེད་ཡོལ་ནས་སྐྱ་རེངས་ཤར་བའི་བར་དེར་ཁྱིམ་པའི་གནས་སུ་འགྲོ་བ་དགེ་
སློང་ལ་མ་སྨྲས་པ་གྲོང་དུ་ཕྱིན་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་བཞི་སྟེ། གང་དུ་འགྲོ་བའི་གནས་དང་།
གང་ནས་འགྲོ་བའི་གནས་དང་། གང་གི་ཚེ་འགྲོ་བའི་དུས་དང་། གང་གིས་འགྲོ་བའི་རྟེན་
ནོ༑ །དང་པོ་ལ་བཞི་ལས། ཁྱིམ་པ་མཚན་ཉིད་དང་ལྡན་པའི་གནས་ཡིན་པ་སྟེ། གྲོང་དུ་
ཞུགས་ནའོ་ཞེས་གསུངས་པས་སོ། །གནས་ཀྱི་ངོ་བོ་ཉིད་དུ་གྲུབ་པ་དང་། སྤྱོད་ལམ་བཞི་
ཡན་ཆད་ཤོད་བ་གཉིས་ནི་སྔར་བཤད་པ་བཞིན་ནོ། །གཙུག་ལག་ཁང་དང་འབྲེལ་བ་ཡིན་
པ་སྟེ། སྐབས་འདི་ཉིད་ཀྱི་ལུང་ཞུ་བ་ལས་དགེ་སློང་གིས་གྲོང་གི་ནང་ན་གཙུག་ལག་ཁང་
མཆིས་སམ་སྐོར་བར་གྱུར་པ་དེ་ནས་མ་སྨྲས་པར་གྲོང་དུ་ཕྱིན་ན་ཅིར་འགྱུར་ཉེས་བྱས་སོ་
 

ཞེས་གསུངས་པས་སོ། །གནས་ཀྱི་ཆོས་བཞི་པོ་དེ་རྣམས་འོག་མ་གསུམ་ལ་ཡང་སྦྱར་རོ། །
གཉིས་པ་གང་ནས་འགྲོ་བའི་གནས་ནི། སྨྲ་ཡུལ་མཚན་ཉིད་དང་ལྡན་པ་ཡོད་པ་སྟེ། དེ་
ཡང་སྤྱིར་བཏང་ལ་བརྒྱད་ལས། དགེ་སློང་ཆོས་དྲུག་ལྡན་གྱི་སྟེང་དུ། མཚམས་ཀྱི་ནང་ན་
གནས་པ་དང་། ས་རང་བཞིན་དུ་གནས་པ་ཡིན་པ་དང་། ཐ་དད་པར་གནས་པ་མ་ཡིན་པ་
སྟེ༑ མཚམས་གཞན་ན་གནས་པ་དང་གནས་ནས་ཕྱུང་བ་དང་གཞན་གྱི་ཕྱོགས་དང་མཐུན་
པ་དག་ཀྱང་ངོ་ཞེས་གསུངས་པས་སོ། །དམིགས་བསལ་ནི་དགེ་སློང་མེད་ན་མཚན་མི་
མཐུན་པ་དགེ་སློང་མ་ལ་སོགས་པ་དང་། བསྙེན་པར་མ་རྫོགས་པ་དགེ་ཚུལ་ལ་ཡང་སྨྲ་
བར་བྱ་སྟེ་གཞུང་དུ་ཤེས་པར་འགྱུར་རོ། །གསུམ་པ་གང་གི་ཚེ་འགྲོ་བའི་དུས་ནི། རང་གླིང་
གི་ཉི་མ་ཕྱི་ཡོལ་ནས་སྐྱ་རེངས་འཆར་བའི་བར་ཏེ། དུས་མ་ཡིན་པ་ཉིད་ལའོ་ཞེས་པ་དང་།
སྐབས་འདི་ཉིད་ཀྱི་ལུང་རྣམ་འབྱེད་ལས་དུས་མ་ཡིན་པ་གཉིས་ཏེ། སྐྱ་རེངས་མ་ཤར་བ་
དང་ཕྱེད་ཡོལ་བར་རོ་ཞེས་གསུངས་སོ། །བཞི་པ་གང་གིས་འགྲོ་བའི་རྟེན་ནི་གསུམ་སྟེ། སྨྲ་
བའི་ཡུལ་ལ་མ་སྨྲས་པ་དང་། བརྟད་པའི་བྱ་བ་མ་བྱུང་བ་དང་། སྲ་བརྐྱང་མ་བཏིང་བ་སྟེ།
དགེ་སློང་འཁོད་པ་ལ་མ་སྨྲས་པ་ལས་སོ། །གལ་ཏེ་བརྟད་པའི་བྱ་བ་མ་བྱུང་ནའོ་ཞེས་པ་
དང་། མ་སྨྲས་པར་གྲོང་དུ་འགྲོ་བ་ལ་ཡང་ཉེས་པ་མེད་པ་ཞེས་གསུངས་པས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་མ་སྨྲས་པར་ཕྱི་དྲོའམ་མཚན་མོ་གྲོང་དུ་འགྲོ་བར་འདོད་པ་རྒྱུན་མ་ཆད་
པའོ། །སྦྱོར་བ་ནི་རྫུ་འཕྲུལ་ལས་གཞན་པས་གྲོང་དུ་འགྲོ་བར་བྱེད་པའོ། །མཐར་ཐུག་ནི་
གྲོང་གི་ཉེ་འཁོར་དུ་ཕྱིན་པ་རྫོགས་པའོ། །ཡན་ལག་གི་དོན་ནི་ཤེས་གཙོ་བོ་ཞེས་སོ། །
མཚམས་གཞན་ན་གནས་པ་དག་ཀྱང་མེད་པ་ཉིད་དོ་ཞེས་སྦྱར་ཏེ། དེས་ན་གང་ནས་འགྲོ་
བའི་གནས་དེའི་མཚམས་ཀྱི་ནང་ན་གནས་པ་ལ་སྨྲ་བར་བྱའོ། །
ད་ནི་གྲོང་དུ་རྒྱུ་བའི་ལྟུང་བྱེད་འཆད་དེ། འདི་ལ་གཉིས་ཏེ། སྔ་དྲོ་གྲོང་དུ་རྒྱུ་བ་དང་།
 

ཕྱི་དྲོ་གྲོང་དུ་རྒྱུ་བའོ། །དང་པོའི་སྤྱི་དོན་ལ་བཞི་ལས་གླེང་གཞི་ནི་མཉན་ཡོད་དུ་ཉེ་དགོས་
སྔ་དྲོ་གྲོང་རྒྱུས་པ་ལས་ལྟུང་བྱེད་དུ་བཅས་སོ། །དགག་བྱ་ནི་རང་རིགས་ཀྱི་འཚོ་བ་ལ་
གནོད་པའོ། །ངོ་ཏི་ནི་བཅས་ལྡན་དགེ་སློང་གིས་རང་གི་གླིང་གི་སྔ་དྲོའི་དུས་སུ་རང་གི་
ཚིག་གིས་དགེ་འདུན་ཟས་ལ་སྤྱན་འདྲེན་པའི་ཚེ་ཟས་བྲིམ་པ་ཡོལ་བར་མ་བྱ་ཞིག་ཅེས་མ་
བསྒོ་བར་ཁྱིམ་གསུམ་པའམ་བཞི་པ་ལ་སོགས་པར་རྒྱུ་བ་ལས་གྱུར་པའི་ལྟུང་བ་དངོས་
གཞིའོ། ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་དུ་རྒྱུ་བའི་གནས་
དང་། གང་གི་ཚེ་རྒྱུ་བའི་དུས་དང་། གང་གིས་རྒྱུ་བའི་རྟེན་ནོ། །དང་པོ་ལ་སྔར་བཤད་མ་
ཐག་པའི་གནས་ཐུན་མོང་བ་བཞི་པོའི་སྟེང་དུ། ཁྱིམ་གསུམ་ཡན་ཆད་ཡིན་པ་སྟེ། གསུམ་
པ་ལ་སོགས་པར་རྒྱུ་བ་ལ་ཡང་ངོ་ཞེས་གསུངས་པས་སོ། །གཉིས་པ་ལ་གཉིས་ཏེ། དུས་སྔ་
དྲོ་ཡིན་པ་དང་། རང་གི་ཚིག་གིས་དགེ་འདུན་ཟས་ལ་སྤྱན་དྲངས་པའི་དུས་ཡིན་པ་སྟེ།
ལུང་རྣམ་འབྱེད་ལས་སྔ་དྲོ་དང་ཕྱི་དྲོ་ཁྱིམ་དག་ཏུ་རྒྱུ་ན་ལྟུང་བྱེད་དོ་ཞེས་གསུངས་ཏེ། སྔ་དྲོ་
དང་ཞེས་གསུངས་པ་དང་། དེའི་ཚིག་གིས་དགེ་འདུན་སྤྱན་དྲངས་པ་ན་ཞེས་གསུངས་པ་
དང་། ལུང་རྣམ་འབྱེད་ལས། དེའི་ངོར་མགྲོན་དུ་བོས་པ་མ་ཡིན་ན་ལྟུང་བ་མེད་དོ་ཞེས་
གསུངས་པས་སོ། །གསུམ་པ་ནི། སྦྱིན་བདག་ལ་མ་བསྒོ་བ་སྟེ། སྦྱིན་བདག་ལ་ཁོ་བོ་མ་
འོངས་པའི་དབང་གིས་ཞེས་གསུངས་པས་སོ། །བར་ཆད་ཀྱི་རྐྱེན་དང་མི་ལྡན་པ་སྟེ། རང་
གི་རྣམ་བཤད་ཊིཀ་ལས། དགེ་སློང་གི་ཚུལ་དང་སྲོག་ལ་སོགས་པའི་བར་ཆད་ཀྱི་དབང་
གིས་ནི་ལྟུང་བ་མེད་དོ་ཞེས་གསུངས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞིའི་ཡན་ལག་དེ་དག་ལ་མ་
འཁྲུལ་བ་སྟེ། གོས་འཆང་བའི་སྐབས་སུ་སྔར་བཤད་པ་བཞིན་ནོ། །ཀུན་སློང་ནི་རང་གར་
ཁྱིམ་གསུམ་ཡན་ཆད་དུ་འགྲོ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་ཁྱིམ་གསུམ་པ་
 

ཡན་ཆད་དུ་འགྲོ་བར་ཞུགས་པའོ། །མཐར་ཐུག་ནི་ཉེ་འཁོར་འདས་པ་ལ་སོགས་པའོ། །
གཉིས་པ་དུས་མ་ཡིན་པར་གྲོང་དུ་རྒྱུ་བའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་
དུ་ཉེ་དགས་ཕྱི་དྲོ་གྲོང་དུ་རྒྱུ་བ་ལས་ལྟུང་བྱེད་དུ་བཅས་སོ། །དགག་བྱ་ནི་ཆགས་པའི་རྒྱུར་
འགྱུར་བའོ། །ངོ་ཏི་ནི་བཅས་ལྡན་དགེ་སློང་གིས་རང་གླིང་གི་ཉི་མ་ཕྱེད་ཡོལ་ནས་སྐྱ་རེངས་
མ་ཤར་བའི་བར་དེར་ཁྱིམ་བཞི་པའམ་ལྔ་པ་ལ་སོགས་པར་རྒྱུ་བ་ལས་གྱུར་པའི་ལྟུང་བ་
དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་དུ་རྒྱུ་བའི་གནས་དང་།
གང་གི་ཚེ་རྒྱུ་བའི་དུས་སོ། །དང་པོ་ལ་ལྔ་སྟེ། སྔར་བཤད་པའི་གནས་ཐུན་མོང་བ་བཞི་
པོའི་སྟེང་དུ། ཁྱིམ་བཞི་ཡན་ཆད་ཡིན་པ་སྟེ། ཁྱིམ་བཞི་པ་ལ་སོགས་པར་འགྲོ་བ་ལའོ་ཞེས་
གསུངས་པས་སོ། །གཉིས་པ་ནི། རང་གི་གླིང་གི་ཉི་མ་ཕྱེད་ཡོལ་ནས་སྐྱ་རེང་མ་ཤར་བ་སྟེ།
དུས་མ་ཡིན་པར་ཞེས་གསུངས་པས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་ཁྱིམ་བཞི་ཡན་ཆད་དུ་འགྲོ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་
ཁྱིམ་བཞི་པ་ཡན་ཆད་དུ་འགྲོ་བར་ཞུགས་པའོ། །མཐར་ཐུག་ནི་ཉེ་འཁོར་འདས་པ་ལ་
སོགས་པའོ། །ཡན་ལག་གི་དོན་ནི་དུས་མ་ཡིན་པའི་ཁྱིམ་བཞི་པ་ཞེས་སོ། །ལུང་ལས་སྔ་དྲོ་
གྲོང་དུ་རྒྱུ་བ་སྔོན་ལ་གསུངས་ཀྱང་། འདིར་སྔོན་དུ་བསྟན་པའི་རྒྱུ་མཚན་ནི། དུས་མ་ཡིན་
པར་གྲོང་དུ་འགྲོ་བ་དང་དུས་མ་ཡིན་པར་གྲོང་དུ་རྒྱུ་བ་གཉིས་རིགས་མཐུན་ལྷན་ཅིག་ཏུ་
བསྟན་ན་རྟོགས་པར་སླ་བའི་ཕྱིར་རོ། །མདོ་གཉིས་ཀ་ལ་སྩོགས་ཞེས་སྨོས་པ་ནི་ཊཱི་ཀ་ལས་
ཁྱིམ་རེ་རེར་སོང་བ་ལ་ལྟུང་བྱེད་རེ་རེར་འགྱུར་ཞེས་སོ། །སྐབས་འདིར་རྣམ་འབྱེད་འགྲེལ་
ལས། སྔ་དྲོ་དང་ཕྱི་དྲོ་ཁྱིམ་དག་ཏུ་རྒྱུ་ཞིང་ཞེས་ལུང་ལས་ཅིག་ཅར་གསུངས་པས། སྔ་དྲོ་
དང་ཕྱི་དྲོ་གཉིས་ཀ་ཁྱིམ་རྒྱུར་སོང་ན་དངོས་གཞི་གཅིག་ཏུ་འགྱུར་གྱི། སྔ་དྲོའམ་ཡང་ན་ཕྱི་
 

དྲོ་ཁྱིམ་རྒྱུར་སོང་བ་ལ་ནི་ཉེས་བྱས་སུ་རིག་པར་བྱའོ་ཞེས་བཤད་དོ། །འོན་ཀྱང་དེའི་རྗེས་
སུ་མི་འབྲང་སྟེ། ལུང་དགེ་སློང་མའི་རྣམ་འབྱེད་ལས། ཟས་དང་བཅས་པའི་ཁྱིམ་དུ་མགྲོན་
དུ་བོས་ནས་ཟས་སྔ་མ་ལ་ཁྱིམ་གཉིས་སུ་སོང་ལ། ཆེད་དུ་བསམས་ཏེ་ཁྱིམ་གསུམ་པར་
འགྲོ་ན་ལྟུང་བྱེད་དོ། །ཟས་ཕྱི་མ་ལ་ཁྱིམ་གསུམ་དུ་སོང་ན། ཆེད་དུ་བསམས་ཏེ་ཁྱིམ་བཞི་
པར་འགྲོ་ན་ལྟུང་བྱེད་དོ་ཞེས་གསུངས་པ་དང་འགལ་བས། མདོ་རྩ་འགྲེལ་ལས་སྔ་དྲོ་དང་
ཕྱི་དྲོ་གང་རུང་རེ་རེ་གྲོང་རྒྱུན་ཡང་ལྟུང་བྱེད་དུ་གསུངས་པ་འདིའི་རྗེས་སུ་འབྲང་བར་བྱའོ། །
ད་ནི་རྒྱལ་པོའི་ཕོ་བྲང་དུ་ནུབ་མོ་འགྲོ་བའི་ལྟུང་བྱེད་འཆད་དེ། འདིའི་སྤྱི་དོན་ལ་
བཞི་ལས། གླེང་གཞི་ནི་མཉན་ཡོད་དུ་འཆར་ཀས་རྒྱལ་པོའི་ཕོ་བྲང་དུ་ནུབ་མོ་འགྲོ་བ་ལས་
ལྟུང་བྱེད་དུ་བཅས་སོ། །དགག་བྱ་ནི་ལུང་རྣམ་འབྱེད་ལས། རྒྱལ་པོའི་ཕོ་བྲང་དུ་འགྲོ་བ་ལ་
ཉེས་དམིགས་བཅུ་གསུངས་ཀྱང་། གཙོ་བོར་ནི་ཆགས་པའི་རྒྱུར་འགྱུར་བ་དང་། སྐུར་བའི་
ཚིག་འབྱུང་བའོ། །ངོ་ཏི་ནི་བཅས་ལྡན་དགེ་སློང་གིས་རང་གི་གླིང་གི་ནུབ་ཕྱོགས་ཀྱི་འོད་
དམར་པོ་འདས་ནས་སྐྱ་རེངས་ཐ་མ་མ་ཤར་གྱི་བར་དུ་བཙུན་མོའི་འཁོར་རམ། རྒྱལ་པོའི་
ཕོ་བྲང་གི་གནས་སུ་འགྲོ་ན་སྐོར་བ་མེད་ན་ཕྱི་རོལ་གྱི་ཉེ་འཁོར་འདོམ་གང་གི་ཁོངས་སུ་ཕྱིན་
པ་དང་། བསྐོར་བ་ཡོད་ན་ནང་གི་སྒོ་མ་བཙུགས་པ་ལ་ཕྱི་སྐོར་གྱི་སྒོ་གཙུགས་ཤིང་བཅད་ན་
གཏན་པའི་གནས་འདས་པ་དང་། སྒོ་མ་བཅད་ན་གཏན་པའི་གནས་དེའི་ཉེ་འཁོར་འདོམ་
གང་འདས་པ་དང་། ནང་གི་སྒོ་གཙུགས་ཤིང་བཅད་ན་དེ་ཉིད་ཀྱི་གཏན་པའི་གནས་སུ་ཕྱིན་
པ་ལས་གྱུར་པའི་ལྟུང་བ་དངོས་གཞིའོ། །
 ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་དུ་འགྲོ་བའི་གནས་
དང་། གང་གི་ཚེ་འགྲོ་བའི་དུས་དང་། གང་གིས་འགྲོ་བའི་རྟེན་ནོ། །དང་པོ་ལ་སྔར་བཤད་
པའི་གནས་ཐུན་མོང་བ་བཞི་པོ་ལ། ཁྱིམ་པ་མཚན་ཉིད་དང་ལྡན་པའི་གནས་ཡིན་ཞེས་པའི་
ཤུལ་དུ། རྒྱལ་པོ་མི་ཡིན་པས་ཁྱད་པར་དུ་བྱས་པའི་བཙུན་མོའི་འཁོར་རམ། རྒྱལ་པོའི་ཕོ་
 

བྲང་ཡིན་པ་སྟེ། བཙུན་མོའི་འཁོར་ཞེས་པ་སྟེ། རྒྱལ་པོའི་ཕོ་བྲང་གི་ཞེས་གསུངས་པས་སོ། །
གཉིས་པ་ནི། མཚན་མོར་གྱུར་ནས་ནམ་མ་ལངས་པ་སྟེ། ནམ་མ་ལངས་པ་ཉིད་ལའོ་ཞེས་
གསུངས་པས་སོ། །གསུམ་པ་ལ་གཉིས་ཏེ། རྒྱལ་པོ་ལ་སོགས་པས་བོས་པ་མ་ཡིན་པ་དང་།
དོན་ཁྱད་པར་ཅན་སྒྲུབ་པ་མ་ཡིན་པའོ། །དེ་ཡང་གལ་ཏེ་རྒྱལ་པོ་དང་བཙུན་མོ་དང་ཞེས་པ་
དང༌། བར་ཆད་དེ་འདུལ་བའི་དབང་གིས་མ་ཡིན་པ་ལའོ་ཞེས་གསུངས་པས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་དགར་རྒྱལ་པོའི་ཕོ་བྲང་ངམ་བཙུན་མོའི་འཁོར་དུ་འགྲོ་བར་འདོད་པ་རྒྱུན་མ་
ཆད་པའོ། །སྦྱོར་བ་ནི་དེར་འགྲོ་བར་ཞུགས་པའོ། །མཐར་ཐུག་ནི་སྔར་ངོ་ཏིའི་སྐབས་དང་
འདྲའོ། །ཡན་ལག་གི་དོན་ནི། ཤེས་གཙོ་བོ་ཞེས་སོ། །སྐབས་འདིར་ནི་སྐྱ་རེངས་དང་པོ་
དང་བར་པ་ཤར་ཡང་སྐྱ་རེངས་ཐ་མ་མ་ཤར་བ་ཉིད་ནམ་མ་ལངས་པ་དེ་ཡིན་ནོ། །རྣམ་འབྱེད་
འགྲེལ་ལས། སྐྱ་རེངས་ཐ་མ་མ་ཤར་ན་འཇིག་རྟེན་ཕལ་ཆེར་མཚན་མོའི་ཐ་སྙད་མི་འཆད་
པའི་ཕྱིར་རོ་ཞེས་སོ། །བཙུན་མོའི་འཁོར་རམ་རྒྱལ་པོའི་ཕོ་བྲང་དུ་འགྲོ་བ་དེའི་ཚེ་ནུབ་མོའི་
གནས་མ་ཡིན་པ་སྟེ་ཉིན་མོ་འགྲོ་བ་ལ་ཡང་དེར་མཚན་མོ་གནས་ན་ལྟུང་བྱེད་འབྱུང་ངོ༌། །
བཙུན་མོའི་འཁོར་དེའི་གཏན་པའི་ཉེ་འཁོར་གཉིས་ནི་སྒོ་ལོགས་ཀྱི་ཉེ་འཁོར་དང་ཕུགས་
ལོགས་ཀྱི་ཉེ་འཁོར་དེ་གཉིས་ཀྱི་རང་རང་གི་ནང་ངོས་ཀྱི་མཐར་གཉིས་ནི་བཙུན་མོའི་འཁོར་
གྱི་གནས་དེའི་དང་པོ་ཡིན་ནོ་ཞེས་པའོ། །དེ་ཡང་ཊི་ཀ་ལས། ནང་རོལ་གྱི་ཕྱོགས་གང་དུ་
སྒོ་གཏན་གྱི་རྩ་བ་བརྟེན་པ་དེ་ནས་དེའི་རྩེ་མོ་སྒོ་ལོགས་སུ་བརྟེན་པའི་ཐག་ཇི་སྲིད་ཡོད་
པའི་བར་དེ་ནི་ཉེ་འཁོར་གཅིག་ཡིན་ནོ། །ནང་རོལ་གྱི་ཕྱོགས་གང་དུ་སྒོ་གཏན་གྱི་རྩ་བ་
བརྟེན་པ་དེ་ཉིད་ནས་དེའི་རྩེ་མོ་ཕྱིར་བཟློག་སྟེ་ཕུགས་ལོགས་སུ་བསྙལ་བའི་ཐག་ཇི་སྲིད་
ཡོད་པའི་བར་དེ་ནི་ཉེ་འཁོར་གཉིས་པ་ཡིན་ཏེ་ཞེས་སོ། །
དེ་ཡང་བཙུན་མོའི་འཁོར་གྱིས་སྒོ་བཙུགས་པ་ལ་ཡང་སྒོ་བཅད་པ་དང་མ་བཅད་པ་
 

གཉིས་ལས། སྒོ་བཅད་ན་ནི་གཏན་པའི་གནས་ཀྱི་མཐའ་དེ་བཙུན་མོའི་འཁོར་གྱི་དང་པོ་
ཡིན་ཏེ། སྒོ་གཏན་འཛུགས་པའི་ས་གཞིའི་ཁུང་བུ་དེ་ནི་གཏན་པའི་གནས་ཞེས་བྱ་སྟེ།
གཏན་པའི་གནས་དེ་ནི་སྒོ་ལོགས་ཀྱི་ཉེ་འཁོར་ཡང་ཡིན་ཏེ། གཏན་པའི་གནས་དེ་ནི་ཉེ་
འཁོར་དེའི་ནང་ངོས་ཀྱི་མཐའ་ཡིན་ནོ། །དེ་ལྟར་སྒོ་བཅད་ན་ནི་སྒོ་ལོགས་ཀྱི་ཉེ་འཁོར་དེའི་
ནང་ངོས་ཀྱི་མཐའ་དེ་བཙུན་མོའི་འཁོར་གྱི་དང་པོ་ཡིན་ལ། སྒོ་མ་བཅད་ན་ནི་ཕུགས་
ལོགས་ཀྱི་ཉེ་འཁོར་དེའི་ནང་ངོས་ཀྱི་མཐའ་དེ་བཙུན་མོའི་འཁོར་གྱི་དང་པོ་ཡིན་ནོ། །
དེས་ན་གཞུང་འགྲེལ་དང་བམ་པོ་ལྔ་བཅུ་པ་ལས་ཀྱང་སྒོ་མ་བཅད་པ་ལ་ནི་སྒོ་
འཕར་ནས་ནང་རོལ་དུ་སྒོ་གཏན་གྱི་སྲིད་ཀྱི་ཉིས་འགྱུར་ལས་འདས་ན་ལྟུང་བྱེད་ཀྱི་དངོས་
གཞིར་འགྱུར་རོ། །ཞེས་བཤད་དོ། །དེ་དག་ནི་སྒོ་བཙུགས་པའི་རྣམ་པར་བཞག་པ་ཡིན་ནོ། །
སྒོ་མ་བཙུགས་ན་ནི་ཊཱི་ཀ་ལས་བཙུན་མོའི་འཁོར་འདུག་པའི་གནས་ཀྱི་སྒོ་མ་བཙུགས་པ་
དེའི་ཚེ་ནི་འོབས་ལ་སོགས་པའི་ནང་ངོས་བཙུན་མོའི་འཁོར་གྱི་དང་པོ་ཡིན་ནོ་ཞེས་བཤད་
དོ༑ ༑རྒྱལ་པའི་ཕོ་བྲང་གི་གནས་ལ་འོང་ངོ་སྟེ་ལྟུང་བྱེད་དུ་འགྱུར་བའོ། །འདི་ནི་རང་གི་
བཤད་དང་རྒྱ་ཆེ་འགྲེལ་པས་ཁུངས་སུ་དྲངས་པའི་ལུང་རྣམ་འབྱེད་ལས་དགེ་སློང་གིས་
ནམ་མ་ལངས་པ་ལ་མ་ལངས་པར་འདུ་ཤེས་པས་བཙུན་མོའོ་འཁོར་གྱི་སྒོ་གཏན་འདའ་ན་
སྟེ་ཞེས་གསུངས་པ་ཡིན་ནོ། །འོན་ཀྱང་དེང་སང་གི་ལུང་རྣམ་འབྱེད་ལས་ནི་དགེ་སློང་གིས་
ནམ་མ་ལངས་པ་ལ་མ་ལངས་པར་འདུ་ཤེས་པས་བཙུན་མོའི་འཁོར་གྱི་སྒོ་གཏན་འདའ་ན་
ལྟུང་བྱེད་དུ་འགྱུར་རོ། །དགེ་སློང་གིས་ནམ་མ་ལངས་པར་འདུ་ཤེས་པས་རྒྱལ་པོའི་ཕོ་བྲང་
གི་སྒོ་གཏན་ལས་འདའ་ན་ཉེས་བྱས་སུ་འགྱུར་རོ་ཞེས་གསུངས་ལ། རྣམ་འབྱེད་འགྲེལ་
ལས། རྒྱལ་པོའི་ཕོ་བྲང་གི་སྒོ་གཏན་ལས་འདའ་ན་ལྟུང་བྱེད་དུ་འགྱུར་རོ་ཞེས་བྱ་བ་ནི་
བཙུན་མོའི་འཁོར་དང་འབྲེལ་བ་མེད་པར་དགོངས་སོ། །བཙུན་མོའི་འཁོར་གྱི་སྒོ་གཏན་
ལས་འདའ་ན་ལྟུང་བྱེད་དུ་འགྱུར་རོ་ཞེས་བྱ་བ་ནི་བཙུན་མོའི་འཁོར་གྱི་འཇིགས་པ་ཆེན་པོའི་
 

གནས་ཡིན་པས་ཐག་རིང་དུ་སྤང་བ་ཡིན་པའི་ཕྱིར་ལྟུང་བྱེད་ཀྱི་རྒྱུ་ཉིད་ཡིན་ནོ་ཞེས་གསུངས་
ཤིང་། དེ་དང་མཐུན་པར་སོ་སོ་ཐར་པའི་འགྲེལ་པ་འདུལ་བ་བསྡུས་པ་ལས་ཀྱང་རྒྱལ་པོའི་
ཕོ་བྲང་གི་སྒོ་གཏན་ལས་འདའ་ན་ཉེས་བྱས་སོ། །བཙུན་མོའི་འཁོར་གྱི་སྒོ་གཏན་ལས་
འདའ་ན་ལྟུང་བྱེད་དོ་ཞེས་བཤད་དོ། །འོན་ཀྱང་ཉེས་བྱས་སུ་བཤད་པ་དེའི་རྗེས་སུ་མི་
འབྲང་སྟེ། མདོ་རྩ་འགྲེལ་བྱུང་ཁུངས་དང་བཅས་པ་ལས་ལྟུང་བྱེད་དུ་གསུངས་པ་དེ་གཙོ་
བོར་གཟུང་ངོ་། །འདི་ལ་ཅིག་ཤོས་ཀྱི་ཁ་ན་མ་ཐོ་བ་དེ་ཡང་ངོ་ཞེས་པ་འདིར་ཞག་གཅིག་ལ་
དུས་ཀྱི་བྱེ་བྲག་གིས་མུ་བཞིར་འགྱུར་རོ། །
ད་ནི་ཁྱད་དུ་གསོད་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་
ནི་མཉན་ཡོད་དུ་དྲུག་སྡེས་བསླབ་པའི་གཞི་ཁྱད་དུ་གསོད་པ་ལས་ལྟུང་བྱེད་དུ་བཅས་སོ། །
དགག་བྱ་ནི་ཆོས་ཁྱད་དུ་གསོད་པས་ངོ་བོ་ཉིད་ཀྱིས་དགག་བྱར་གྱུར་པ་དང་། རང་རིགས་
ཀྱི་སེམས་བདེ་བ་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གིས་རྨོངས་པ་མ་ཡིན་
པས་གསོ་སྦྱོང་གི་སོ་སོ་ཐར་པའི་མདོ་འདོན་པའི་དུས་སུ་རང་གི་ཚུལ་ཁྲིམས་ཀྱི་བསླབ་
པའི་གཞིའི་དངོས་པོ་ལ་ངག་གི་རིག་བྱེད་ཀྱིས་ཁྱད་དུ་གསོད་དེ་ཕ་རོལ་པོས་དོན་གོ་བ་
ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་བཞི་སྟེ། གང་ཁྱད་དུ་བསད་པའི་
དངོས་པོ་དང་། གང་གིས་ཁྱད་དུ་གསད་པའི་རྟེན་དང་། གང་གི་ཚེ་ཁྱད་དུ་གསོད་པའི་དུས་
དང་། གང་ལ་གོ་བར་བྱ་བའི་ཡུལ་ལོ། །དང་པོ་ལ་གསུམ་ལས། འདུལ་བར་གཏོགས་པ་
ཡིན་པ་སྟེ། བསླབ་པའི་གཞིའི་དངོས་པོ་ལ་ཞེས་པ་དང་། མདོ་སྡེ་དང་ལྡན་པ་སྨྲ་བ་ན་ཡང་
ངོ་ཞེས་གསུངས་པས་སོ། །རང་གི་བསླབ་པ་ཡིན་པ་སྟེ། མཚན་གཞན་གྱི་འདོན་པའི་ཚེ་
ཞེས་གསུངས་པས་སོ། །དོན་གྱི་བདག་ཉིད་ཡིན་པ་སྟེ། བསླབ་པའི་གཞིའི་དངོས་པོ་ལ་
ཞེས་དངོས་པོ་ཡན་ལག་ཏུ་གསུངས་པ་དང་། འདུལ་བའི་ཚིག་ཁྱད་དུ་གསོད་ན་ཁྱད་དུ་
 

གསོད་པའི་ལྟུང་བྱེད་སྔར་བསྟན་ཟིན་པས་སོ། །གཉིས་པ་གང་གིས་ཁྱད་དུ་གསོད་པའི་
རྟེན་ནི། གསོ་སྦྱོང་ལན་གཉིས་ཉམས་སུ་མྱོང་ཞིང་ཡིད་རྨོངས་པ་མ་ཡིན་པ་སྟེ་གཞུང་དུ་
ཤེས་པར་འགྱུར་རོ། །གསུམ་པ་ནི་གསོ་སྦྱོང་གི་དུས་མ་ཡིན་པ་སྟེ། ཊཱི་ཀ་ལས། གསོ་སྦྱོང་
གི་ལས་ཀྱི་ཚེ་སོ་སོ་ཐར་པའི་མདོ་གདོན་པར་འདོད་པ་ན་བསླབ་པའི་གཞིའི་དངོས་པོ་ཁྱད་
དུ་གསོད་ན་ལྟུང་བྱེད་དུ་འགྱུར་གྱི། དུས་གཞན་གྱི་ཚེ་བརྗོད་ན་ནི་ཉེས་བྱས་སུ་འགྱུར་བའོ་
ཞེས་གསུངས་པས་སོ། །བཞི་པ་ནི། དགེ་སློང་ཆོས་དྲུག་ལྡན་གྱི་སྟེང་དུ། གསོ་སྦྱོང་དེ་ལ་
གཏོགས་པ་སྟེ། གསོ་སྦྱོང་གི་དུས་སུ་ཁྱད་དུ་གསོད་པ་ཡན་ལག་ཏུ་གསུངས་པས་ཤེས་སོ་
ཞེས་གསུངས་སོ། །
བསམ་པའི་ཡན་ལག་ལ་འདུ་ཤེས་ནི་གཞི་ལ་མ་འཁྲུལ་བའོ། །ཀུན་སློང་ནི་བཞད་
གད་ཡན་ཆད་ཀྱི་ཁྱད་དུ་གསོད་པའི་ཚིག་སྨྲ་ཞིང་གོ་བར་འདོད་པ་རྒྱུན་མ་ཆད་པའོ། །སྦྱོར་
བ་ནི་ངག་མཚན་ཉིད་ལྔ་ལྡན་གྱིས་ཁྱད་དུ་གསོད་པར་ཞུགས་པའོ། །མཐར་ཐུག་ནི་དོན་གོ་
བའོ། །ཡན་ལག་གི་དོན་ནི་སོ་སོ་ཐར་པའི་ཞེས་སོ། །དེའང་ལན་གཉིས་ཉམས་སུ་མྱོང་བ་
དང་། ཡིད་རྨོངས་པ་མ་ཡིན་པ་གཉིས་ཀ་ཡན་ལག་ཏུ་དགོས་ཏེ་ཊིཀ་ལས་སོ། །མདོ་སྡེ་དང་
ལྡན་པར་སྨྲ་ན་ཡང་ངོ་ཞེས་པ་ནི་ལུང་ལས་འདུལ་བ་དང་མདོ་མ་གཏོགས་པའི་མདོ་སྡེ་ལ་
ཞེས་སོ། །
ད་ནི་ཁབ་རལ་འཆོས་པའི་ལྟུང་བྱེད་འཆད་དེ། འདིའི་སྤྱི་དོན་ལ་བཞི་ལས། གླེང་
གཞི་ནི་མཉན་ཡོད་དུ་དགེ་སློང་མང་པོ་རྣམས་ཀྱིས་ཁབ་རལ་བྱེད་དུ་བཅུག་པ་ལས་ལྟུང་
བྱེད་དུ་བཅས་སོ། །དགག་བྱ་ནི་དོན་དང་བྱ་བ་མང་བ་དང་རང་འདོད་པ་ཆེ་བའོ། །ངོ་ཏི་ནི་
བཅས་ལྡན་དགེ་སློང་གིས་རང་དབང་བའི་ཁབ་རལ་གྱི་རྒྱུ་མཚན་ཉིད་དང་ལྡན་པ་ལ་རང་
ཆེད་དུ་རང་ངམ་བསྐོས་པས་ཁབ་རལ་གྱི་བཟོ་བྱས་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་ལྔ་ལས། ཁབ་རལ་གྱི་རྒྱུ་མཚན་ཉིད་
 

དང་ལྡན་པ་ཡིན་པ་སྟེ། བསོ་དང་རུས་པ་དང་ཞེས་གསུངས་པས་སོ། །རང་གི་ཡིན་པ་སྟེ།
གཞན་གྱི་ཡིན་ན་དགག་བྱ་མི་རྫོགས་པའི་ཕྱིར་རོ། །བྱེད་འཕྲོ་གཞིའི་སེལ་བར་གཏོགས་པ་
མ་ཡིན་པ་སྟེ། ཕྱེད་བྱས་པ་ལ་བྱེད་པ་ནི་ཕྱེད་ཉིད་དོ་ཞེས་གསུངས་པས་སོ། །རུང་བ་དང་
ཚད་དང་ལྡན་པ་སྟེ་སྤྱིར་བསྟན་པ་ལས་སོ། །འདིའི་ཚད་ནི་ཁབ་གཞུག་ཏུ་རུང་ཞིང་། གྲགས་
སྡེའི་ཚད་ལས་མ་འདས་པའོ། །གཞན་དུ་ན་ཉེས་བྱས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་རང་གི་དོན་དུ་ཁབ་རལ་བྱེད་པར་འདོད་པ་རྒྱུན་མ་ཆད་པའོ། །སྦྱོར་བ་ནི་
རང་ངམ་བསྐོས་པས་ཁབ་རལ་གྱི་བཟོ་བྱེད་པར་ཞུགས་པའོ། །མཐར་ཐུག་ནི་ཟིན་པར་
བྱས་པའོ། །ཡན་ལག་གི་དོན་ལ་བ་སོ་ནི་སྤྱིར་བཏང་ལ་མི་རུང་བའི་རྫས་ཡིན་ཡང་། ཁབ་
རལ་དང་རྒྱ་བཅང་བ་ལ་ནི་རུང་བ་ཉིད་དོ། །ལུང་རྣམ་འབྱེད་གཉིས་ཀ་ལས། ཁབ་རལ་
བྱེད་དུ་འཇུག་ན་ལྟུང་བྱེད་དུ་འགྱུར་རོ་ཞེས་གསུངས་སོ། །
ད་ནི་ཁྲི་རྐང་འཆོས་པའི་ལྟུང་བྱེད་འཆད་དེ། བསླབ་པར་བྱ་བ་ནི་རྐང་བ་དམའ་བ་
དང་ཞེས་པ་ནས་སོ། །ལྟུང་བ་རྣམ་བཞག་ནི་ཚད་ལས་ལྷག་པར་ཞེས་སོ། །འདིའི་སྤྱི་དོན་
ལ་བཞི་ལས། གླེང་གཞི་ནི་མཉན་ཡོད་དུ་དྲུག་སྡེས་ཁྲི་རྐང་ཚད་ལས་ལྷག་པར་བྱས་པ་
ལས་ལྟུང་བྱེད་དུ་བཅས་སོ། །དགག་བྱ་ནི་དོན་དང་བྱ་བ་མང་བ་དང་། དགེ་འདུན་གྱི་ཡོ་
བྱད་ཆུད་ཟོས་པར་འགྱུར་བའོ། །ངོ་ཏི་ནི་བཅས་ལྡན་དགེ་སློང་གིས་དགེ་འདུན་དབང་བའི་
ཤིང་གི་ཁྲིའམ་ཁྲིའུ་རྐང་པ་ཚད་ལས་ལྷག་པ་རང་ངམ་བསྐོས་པས་བཟོ་བྱས་ཏེ་ཟིན་པ་
ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་ལྔ་ལས། དགེ་འདུན་དབང་བའི་ཁྲིའམ་
ཁྲིའུ་ཡིན་པ་སྟེ། དགེ་འདུན་གྱིའོ། །ཁྲིའམ་ཁྲིའུ་དག་གིའོ་ཞེས་གསུངས་པས་སོ། །གང་
ཟག་གི་ཁྲི་རྐང་ཚད་ལས་ལྷག་པར་བྱེད་ན་ནི། རྣམ་འབྱེད་འགྲེལ་ལས། གང་ཟག་གི་ལ་ནི་
 

ཉེས་བྱས་སུ་འགྱུར་རོ། །ཞེས་སོ། །རུང་བ་ཡིན་པ་དང་། རྒྱ་ཁྱོན་གྲགས་སྡེའི་ཚད་དང་ལྡན་
པ་སྟེ། རུང་བ་ཉིད་དང་ཚད་དང་ལྡན་པ་ཞེས་གསུངས་པས་སོ། །རྐང་པ་ཚད་ལས་ལྷག་པ་
སྟེ༑ རྐང་པ་དག་གིའོ་ཞེས་གསུངས་པས་སོ། །བྱེད་འཕྲོ་གཞིའི་སེལ་བར་གཏོགས་པ་མ་
ཡིན་པ་སྟེ། ཕྱེད་བྱས་པ་ལ་བྱེད་པ་ནི་ཞེས་གསུངས་པས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་ཚད་ལས་ལྷག་པར་བྱེད་པར་འདོད་པ་རྒྱུན་མ་ཆད་པའོ། །སྦྱོར་བ་ནི་རང་
ངམ་གཞན་ལ་བསྐོས་པས་ཚད་ལས་ལྷག་པར་བྱེད་པར་ཞུགས་པའོ། །མཐར་ཐུག་ནི་བཟོ་
ཟིན་པའོ། །ཡན་ལག་གི་དོན་ནི་ཚད་ལས་ལྷག་པར་བྱེད་དམ་ཞེས་སོ། །ད་ནི་ཤིང་བལ་
གྱིས་གོས་པར་བྱས་པའི་ལྟུང་བྱེད་འཆད་དེ། ཤིང་བལ་གྱིས་ཞེས་སོ། །འདིའི་སྤྱི་དོན་ལ་
བཞི་ལས། གླེང་གཞི་ནི་མཉན་ཡོད་དུ་ཉེ་དགས་འདུག་པའི་སེམས་ཀྱིས་དགེ་འདུན་གྱི་
གནས་མལ་ལ་ཤིང་བལ་གྱིས་གོས་པར་བྱས་པ་ལས་ལྟུང་བྱེད་དུ་བཅས་སོ། །དགག་བྱ་ནི་
དོན་དང་བྱ་བ་མང་བ་དང་། གཞན་གྱི་གོས་ལ་སོགས་པ་ལ་གནོད་པའོ། །ངོ་ཏི་ནི་བཅས་
ལྡན་དགེ་སློང་གིས་དགེ་འདུན་དབང་བའི་གནས་མལ་ལ་ཤིང་བལ་གྱིས་གོས་པར་བྱས་པ་
ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་ལ་གོས་པར་བྱ་བའི་
ཡུལ་དང་། གང་གིས་གོས་པར་བྱེད་པའི་དངོས་པོའོ། །དང་པོ་ལ་གསུམ་ལས། དགེ་འདུན་
དབང་བའི་གནས་མལ་ཡིན་པ་སྟེ། འོག་མ་ལ་ཡང་ངོ་ཞེས་པས་སོ། །རུང་བ་དང་ཚད་དང་
ལྡན་པ་སྟེ། སྤྱིར་བསྟན་པ་ལས་སོ། །གཉིས་པ་གང་གིས་གོས་པར་བྱེད་པའི་དངོས་པོ་ལ་
གསུམ་ལས། ཤིང་བལ་ཡིན་པ་སྟེ་ཤིང་བལ་གྱིས་གོས་པར་ཞེས་གསུངས་པས་སོ། །གྲགས་
སྡེའི་ཚད་དུ་ཆོག་པ་སྟེ། གོས་ལ་སོགས་པ་ཚད་དང་ལྡན་པའི་གནད་ཀྱིས་སྦྱར་རོ། །ཤིང་
བལ་བརྡལ་བའི་བྱེད་འཕྲོ་གཞིའི་སེལ་བར་གཏོགས་པ་མ་ཡིན་པ་སྟེ། ཕྱེད་བྱས་པ་ལ་བྱེད་
 

པ་ནི་ཞེས་གསུངས་པས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་རང་གི་དོན་དུ་ཤིང་བལ་བརྡལ་བར་འདོད་པ་རྒྱུན་མ་ཆད་པའོ། །སྦྱོར་བ་
ནི་རང་ངམ་གཞན་ལ་བསྐོས་པས་ཤིང་བལ་བརྡལ་བར་ཞུགས་པའོ། །མཐར་ཐུག་ནི་
བརྡལ་བ་རྫོགས་པའོ། །ཡན་ལག་གི་དོན་ནི་ཤིང་བལ་གྱིས་ཞེས་སོ། །་
ད་ནི་གདིང་བ་དང་གཡན་པ་དགབ་པ་དང་རས་ཆེན་དང་གསུམ་པོ་ཚད་ལས་ལྷག་
པའི་ལྟུང་བྱེད་གསུམ་འཆད་དེ། འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་
དགེ་སློང་རབ་ཏུ་མང་པོས་གདིང་བ་དང་གཡན་པ་དགབ་པ་དང་རས་ཆེན་དང་གསུམ་པོ་
རང་རང་གི་ཚད་ལས་ལྷག་པར་བྱས་པ་ལས་ལྟུང་བྱེད་དུ་བཅས་སོ། །དགག་བྱ་ནི། བྱ་བ་
དང་འབྲེལ་ནས་དོན་དང་བྱ་བ་མང་བ་དང་། འདོད་པ་ཆེ་བའོ། །ངོ་ཏི་ནི་བཅས་ལྡན་དགེ་
སློང་གིས་གདིང་བ་དང་གཡན་པ་དགབ་པ་དང་རས་ཆེན་དང་གསུམ་པོ་རང་རང་གི་རྒྱུ་
མཚན་ཉིད་དང་ལྡན་པ་ལ་རང་གི་དོན་དུ་རང་ངམ་གཞན་བསྐོས་པས་སོར་ཕྱེད་ཡན་ཆད་
ཚད་ལས་ལྷག་པར་བྱས་ཏེ་ཟིན་པ་ལས་གྱུར་པའི་ལྟུང་བ་དངོས་གཞིའོ། ། །
ཡན་ལག་ལ་བཞི་ལས། གཞིའི་ཡན་ལག་ལ་ལྔ་ལས། གདིང་བ་དང་གཡན་པ་
དགབ་པ་དང་རས་ཆེན་དང་གསུམ་པོ་རང་རང་གི་རྒྱུ་མཚན་ཉིད་དང་ལྡན་པ་ཡིན་པ་སྟེ།
གདིང་བའོ་ཞེས་པ་ལ་སོགས་པ་གསུངས་པས་སོ། །རང་གི་ཡིན་པ་དང་། བྱེད་འཕྲོ་གཞིའི་
སེལ་བར་གཏོགས་པ་མ་ཡིན་པ་དང་། རུང་བ་ཚད་དང་ལྡན་པ་སྟེ་སྔར་བཤད་པ་བཞིན་ནོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་གར་རང་གི་དོན་དུ་ཚད་ལས་ལྷག་པར་བྱེད་པར་འདོད་པ་རྒྱུན་མ་ཆད་པའོ། །
སྦྱོར་བ་ནི་རང་ངམ་བསྐོས་པས་ཚད་ལས་ལྷག་པར་བྱེད་པར་ཞུགས་པའོ། །མཐར་ཐུག་ནི་
བཟོ་ཟིན་པའོ། །ཡན་ལག་གི་དོན་ལ། གདིང་བ་ཚད་ལས་ལྷག་པའི་ལྟུང་བྱེད་ནི་གདིང་
 

བའིའོ་ཞེས་ཏེ། ཚད་ལས་ལྷག་པར་བྱེད་དམ་བྱེད་དུ་འཇུག་པ་ལའོ་ཞེས་གོང་དུ་སྦྱར་རོ། །
དགེ་སློང་ལུས་བོང་ཤིན་ཏུ་ཐུང་བ་དང་ལུས་བོང་ཆེ་བ་དང་འབྲིང་པོ་སྟེ་གསུམ་གྱི་གདིང་བ་
ནི་ཚད་མཉམ་སྟེ། འོག་མ་དག་ལ་ཡང་ངོ་ཞེས་གདིང་བ་དང་གཡན་པ་དགབ་པ་དང་རས་
ཆེན་དང་གསུམ་ནི་རང་གི་ལུས་ཁྲུས་ཚད་གཞལ་བ་མ་ཡིན་གྱི་རྡུལ་ཁྲུ་ནས་བརྩི་བ་སྟེ། དེ་
ལྟར་ལུང་རྣམ་འབྱེད་ལས་གསུངས་སོ། །དེ་ལྟར་ན་རྡུལ་ཁྲུ་ནས་རྩི་སྟེ་བདེ་བར་གཤེགས་
པའི་ཁྲུའི་སུམ་ཆས་ཁྲུ་ཚད་དུ་བྱས་ནས་གདིང་བ་ལ་སོགས་གསུམ་པོའི་ཚད་བརྩི་བར་བྱའོ། །
འཆར་ཀ་ལྟ་བུ་ཧ་ཅང་རིང་བ་ལ་ནི་གདིང་བའི་སྲིད་དུ་རྡུལ་ཁྲུ་ནས་བརྩིས་པའི་ཁྲུ་གསུམ་
གྱིས་མི་ཆོག་ན་ཁྲུ་ཕྱེད་དང་དོ་མན་ཆད་སྐྱེད་དོ། །གཡན་པ་དགབ་པའི་ཚད་ལས་ལྷག་པའི་
ལྟུང་བྱེད་ནི་གཡན་པ་དགབ་པའིའོ་ཞེས་སོ། །རས་ཆེན་ཚད་ལས་ལྷག་པའི་ལྟུང་བྱེད་ནི་
དབྱར་གྱི་རས་ཆེན་གྱིའོ་ཞེས་སོ། །
ད་ནི་བདེ་བར་གཤེགས་པའི་ཆོས་གོས་ཀྱི་ཚད་དུ་བཟོ་བྱེད་པའི་ལྟུང་བྱེད་འཆད་དེ།
སྟོན་པ་རང་གི་ཞེས་སོ། །འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་ཉེ་དགས་
བདེ་བར་གཤེགས་པའི་ཆོས་གོས་ཀྱི་ཚད་དུ་ཆོས་གོས་བཟོ་བྱེད་དུ་བཅུག་པ་ལས་ལྟུང་བྱེད་
དུ་བཅས་སོ། །དགག་བྱ་ནི་བླ་མ་ལྟར་འཆོས་པ་དང་། དོན་དང་བྱ་བ་མང་བའོ། །ངོ་ཏི་ནི་
བཅས་ལྡན་དགེ་སློང་གིས་རང་ལ་ལུས་བོངས་སངས་རྒྱས་ཀྱི་སྐུ་ལུས་མེད་པར་བདེ་བར་
གཤེགས་པའི་ཆོས་གོས་ཀྱི་ཚད་དམ་དེ་བས་ལྷག་པའི་ཆོས་གོས་གསུམ་ལས་གང་ཡང་
རུང་བ་རང་ངམ་བསྐོས་པས་བཟོ་བྱས་ཏེ་ཟིན་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གཉིས་ཏེ། གང་བྱ་བའི་དངོས་པོ་དང་།
གང་གིས་བྱེད་པའི་རྟེན་ནོ། །དང་པོ་ལ་ལྔ་ལས། ཆོས་གོས་གསུམ་ལས་གང་ཡང་རུང་བ་
ཡིན་པ་སྟེ། ཆོས་གོས་བྱེད་དམ་ཞེས་གསུངས་པས་སོ། །རུང་བ་ཡིན་པ་སྟེ་སྤྱིར་བསྟན་པ་
ལས་རུང་བ་ཉིད་དང་ཞེས་གསུངས་པས་སོ། །བདེ་བར་གཤེགས་པའི་ཆོས་གོས་ཀྱི་ཚད་
 

དམ་དེ་ལས་ལྷག་པར་ཡིན་པ་སྟེ། དེའི་ཚད་དམ་ལྷག་པའི་ཞེས་གསུངས་པས་སོ། །རང་གི་
ཡིན་པ་དང་། བྱེད་འཕྲོ་གཞིའི་སེལ་བར་གཏོགས་པ་མ་ཡིན་པ་སྟེ། སྔར་བཤད་པ་བཞིན་
ནོ༑ ༑གཉིས་པ་གང་གིས་བྱེད་པའི་རྟེན་ནི། རང་གི་ལུས་ལ་བདེ་བར་གཤེགས་པའི་སྐུའི་
བོངས་ཚད་ཙམ་མེད་པ་སྟེ། དེའི་ལུས་ཙམ་མེད་པར་ཞེས་གསུངས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་དོན་དུ་བདེ་བར་གཤེགས་པའི་ཆོས་གོས་ཀྱི་ཚད་དམ་དེ་ལས་ལྷག་པའི་ཆོས་
གོས་བཟོ་བྱེད་པར་འདོད་པ་རྒྱུན་མ་ཆད་པའོ། །སྦྱོར་བ་ནི་རང་ངམ་བསྐོས་པས་དེའི་བཟོ་
བྱེད་པར་ཞུགས་པའོ། །མཐར་ཐུག་ནི་བཟོ་ཟིན་པའོ། །ཡན་ལག་གི་དོན་ནི་སྟོན་པ་རང་གི་
ཞེས་སོ། །ཊིཀ་ལས། བདེ་བར་གཤེགས་པའི་ཆོས་གོས་ཀྱི་ཚད་དུ་བྱེད་ན་ཞེས་པ་ནི་རང་
གི་ཁྲུ་ཚད་ལ་སུམ་འགྱུར་དུ་བྱེད་པ་ལ་ལྟུང་བྱེད་དུ་འགྱུར་བའོ་ཞེས་སོ། །དེ་ལྟར་ན་སངས་
རྒྱས་ཀྱི་ཆོས་གོས་གཅིག་ལ་ནི་དགེ་སློང་ལུས་བོངས་འབྲིང་པོའི་ཆོས་གོས་དགུའོ། །འོ་ན་
བདེ་བར་གཤེགས་པའི་ཆོས་གོས་ཀྱི་ཚད་དུ་བགྱིས་པ་ལ་ཉན་ཐོས་དགེ་སློང་གི་ཆོས་གོས་
བྱིན་གྱིས་རློབ་པ་འཆགས་སམ་མི་འཆགས་ཞེ་ན། བམ་པོ་ལྔ་བཅུ་པ་ལས་བདེ་བར་གཤེགས་
པའི་ཆོས་གོས་ཀྱི་ཚད་དམ་དེ་བས་ལྷག་པ་ལ་བྱིན་གྱིས་རློབ་ན་མི་འཆགས་ཏེ་ཉེས་བྱས་སོ་
ཞེས་སོ། །དམིགས་བསལ་ནི་ལྷག་པ་ཡང་ངོ་ཞེས་ཆོས་གོས་ཚད་ལས་ལྷག་པ་ལས་ཆོས་
གོས་སྲ་བརྐྱང་གི་བྱིན་རླབས་འཆགས་པའི་སྐབས་ཀྱི་རང་གི་རྣམ་བཤད་ལས། བདེ་བར་
གཤེགས་པའི་ཆོས་གོས་ཀྱི་ཚད་དམ་དེ་བས་ཤིན་ཏུ་ཆེན་པོ་ལ་ཡང་འདི་འཕངས་པ་ཉིད་དུ་
རིག་པར་བྱའོ་ཞེས་གསུངས་སོ། །དེ་བཅང་བར་མི་བྱའོ་ཞེས་གསུངས་པས་གོས་དེ་གང་
ཟག་གམ་དགེ་འདུན་ལ་ཕུལ་ཏེ་ལྟུང་བ་ཕྱིར་བཅོས་བྱ་བའོ། །རང་གི་རྣམ་བཤད་དང་ཊི་ཀ་
ལས་དེ་བཅང་བར་མི་བྱའོ་ཞེས་བྱ་བ་ནི་ལུས་དང་འབྲེལ་བས་སམ་གཞན་ཡང་རུང་སྟེ།
བྱིན་གྱིས་བརླབས་ནས་སམ་རྣམ་པར་བརྟགས་ནས་སམ། རྣམ་པར་མ་བརྟགས་པར་ཡང་
 

བཅང་བར་མི་བྱའོ་ཞེས་སོ། །རྣམ་བཤད་ཉི་མའི་འོད་ཟེར་ལས། ལྟུང་བྱེད་འབའ་ཞིག་པའི་
རྣམ་པར་བཤད་པ་རྫོགས་སོ།། །།
ད་ནི་སོ་སོར་འཆགས་པར་བྱ་བའི་སྡེ་འཆད་དེ། འདི་ལ་བཞི་ལས་དང་པོ་དགེ་སློང་
མ་ལ་ཟས་ལེན་པའི་སོ་སོར་བཤགས་པར་བྱ་བ་ནི་ཤེས་གཙོ་བོ་ཞེས་སོ། །འདིའི་སྤྱི་དོན་
ལ་བཞི་ལས། གླེང་གཞི་ནི་མཉན་ཡོད་དུ་ཉེ་དགས་དགེ་སློང་མ་ཨུཏྤ་ལའི་མདོག་ལ་ཟས་
བླང་བ་ལས་སོ་སོར་བཤགས་པར་བྱ་བར་བཅས་སོ། །དགག་བྱ་ནི་ཆགས་པས་རྐྱེན་བྱས་
ཏེ་རང་རིགས་ཀྱི་བསླབ་པ་ལ་གནོད་པའོ། །ངོ་ཏི་ནི་བཅས་ལྡན་དགེ་སློང་གྲོང་ངམ་གྲོང་གི་
ཉེ་འཁོར་རམ་ལམ་པོ་ཆེ་ན་འདུག་པས་དགེ་སློང་མ་གནས་དེ་གསུམ་གང་ཡང་རུང་བ་ན་
འདུག་པ་ལ་ཟས་བླངས་ཏེ་ཟོས་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་ལ་བླང་བའི་ཡུལ་དང་།
གང་བླང་བའི་དངོས་པོ་དང་། གང་དུ་བླང་བའི་གནས་སོ། །དང་པོ་ནི། དགེ་སློང་མ་ཆོས་
བདུན་ལྡན་ཏེ་སྔར་བཤད་པ་བཞིན་ནོ། །གཉིས་པ་ལ་ལྔ་ལས། དུས་སུ་རུང་བ་ཡིན་པ་སྟེ།
བཅའ་བ་དང་བཟའ་བ་ཞེས་གསུངས་པས་སོ། །མོ་ཉིད་ཟ་བའི་ཆེད་དུ་སྒྲུབ་པ་ཡིན་པ་སྟེ།
རང་གིས་མི་འབྲིམ་པར་བསྒྲུབས་པ་ཞེས་གསུངས་པས་སོ། །དགེ་སློང་མ་དེ་དང་འབྲེལ་
པར་གནས་པ་སྟེ། འཇོག་པར་བྱེད་པ་ཉེ་བར་མི་གནས་ན་ཞེས་གསུངས་པས་སོ། །རུང་བ་
དང་ཚད་དང་ལྡན་པ་སྟེ་སྤྱིར་བསྟན་པ་ལས་སོ། །གསུམ་པ་གང་དུ་བླང་བའི་གནས་ནི་དགེ་
སློང་གི་གནས་གྲོང་དང་གྲོང་གི་ཉེ་འཁོར་དང་ལམ་པོ་ཆེ་དང་གསུམ་པོ་གང་རུང་ཡིན་པ་སྟེ།
བདག་ཉིད་གྲོང་ན་འདུག་པས་བླངས་ཏེ་ཞེས་གསུངས་པ་དང་། དེས་གྲོང་གི་ཉེ་འཁོར་ཡང་
མཚོན་པ་དང་། ཊཱིཀ་ལས། དགེ་སློང་ལམ་པོ་ཆེ་ན་འདུག་པས། དགེ་སློང་མ་གང་ཡང་རུང་
བ་ན་འདུག་པ་དེ་ལས་བཅའ་བ་དང་བཟའ་བ་ལེན་ཅིང་ཟ་བར་བྱེད་ན་དངོས་གཞིར་འགྱུར་
རོ་ཞེས་གསུངས་སོ། །དགེ་སློང་མའི་གནས་ཀྱང་གྲོང་དང་གྲོང་གི་ཉེ་འཁོར་དང་ལམ་པོ་ཆེ་
 

དང་གསུམ་པོ་གང་རུང་ཡིན་པ་སྟེ། སོ་སོ་ཐར་པ་ལས་དགེ་སློང་མ་ཉེ་དུ་མ་ཡིན་པ་ལམ་པོ་
ཆེ་ན་འདུག་པ་ཞེས་གསུངས་པས་གྲོང་དང་གྲོང་གི་ཉེ་འཁོར་ཡང་དེ་དང་རྒྱུ་མཚན་མཚུངས་
ཤིང་། དགེ་སློང་གྲོང་ན་འདུག་པའི་གནད་ཀྱིས་སྦྱར་རོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་རང་དོན་དུ་དགེ་སློང་མ་ལ་ཟས་ལན་ཞིང་ཟ་བར་འདོད་པ་རྒྱུན་མ་ཆད་པའོ། །སྦྱོར་
བ་ནི་དགེ་སློང་མ་ལ་ངག་གི་རིག་བྱེད་ཀྱིས་ཟས་བླངས་ཏེ་ཟ་བར་རྩོམ་པའོ། །མཐར་ཐུག་
ནི་མགུལ་དུ་མིད་པའོ། །ཡན་ལག་གི་དོན་ནི་ཤེས་གཙོའོ་ཞེས་སོ། །དགེ་སློང་དབྱར་ཁང་
ན་འདུག་པས་དགེ་སློང་མ་གནས་གང་ཡང་རུང་བ་ན་འདུག་པ་ལ་ཟས་བླངས་ཏེ་ཟ་ན་ཅིར་
འགྱུར་ཞེ་ན། དབྱར་ཁང་ནི་གྲོང་དང་འདྲ་བ་ཉིད་མ་ཡིན་ནོ་ཞེས་བཤད་དེ། དབྱར་ཁང་ནི་
དགེ་སློང་མའི་གཙུག་ལག་ཁང་སྟེ་དགེ་སློང་དབྱར་ཁང་ན་འདུག་པས་ནི་དགེ་སློང་མ་གནས་
གང་ན་འདུག་ཀྱང་རུང་སྟེ། དེ་ལ་དགེ་སློང་མ་གཙུག་ལག་ཁང་དང་དབྱར་ཁང་དང་གྲོང་
དང་དེ་གསུམ་གྱི་ཉེ་འཁོར་དང་ནམ་མཁའ་དང་ལམ་པོ་ཆེ་དང་གྲུ་དང་ལྗོན་ཤིང་ལ་སོགས་
གང་ན་འདུག་པ་ལ་ཟས་བླངས་ཏེ་ཟོས་པ་ལ་ལྟུང་བ་འདི་མི་སྐྱེད་པ་སྟེ། ལྟུང་བ་འདི་མི་
སྐྱེད་པ་ཉིད་དུ་བཅས་པའི་དབང་གིས་སོ། །དབྱར་ཁང་གིས་ནི་དེའི་ཉེ་འཁོར་ཡང་མཚོན་ཏེ།
དགེ་སློང་དབྱར་ཁང་གི་ཉེ་འཁོར་ན་འདུག་པས་ནི་དགེ་སློང་མ་གནས་གང་ན་འདུག་ཀྱང་
རུང་སྟེ་དེ་ལ་ཟས་བླངས་ཏེ་ཟོས་པ་ལ་ལྟུང་བ་འདི་མི་འབྱུང་ངོ་། །
འོ་ན་དགེ་སློང་གཙུག་ལག་ཁང་ན་འདུག་པས་དགེ་སློང་མ་གནས་གང་ཡང་རུང་བ་
ན་འདུག་པ་ལ་ཟས་བླངས་ཏེ་ཟ་ན་ཅིར་འགྱུར་ཞེ་ན། དགེ་སློང་གི་གནས་གཙུག་ལག་ཁང་
དག་ཀྱང་གྲོང་དང་འདྲ་བ་ཉིད་མ་ཡིན་ནོ་ཞེས་བཤད་དེ། དགེ་སློང་གཙུག་ལག་ཁང་ན་
འདུག་པས་ནི་དགེ་སློང་མ་གནས་གང་ན་འདུག་ཀྱང་རུང་སྟེ། དེའང་དགེ་སློང་མ་གཙུག་
ལག་ཁང་དང་དབྱར་ཁང་དང་གྲོང་དང་དེ་གསུམ་གྱི་ཉེ་འཁོར་དང་ནམ་མཁའ་དང་ལམ་པོ་
 

ཆེ་ལ་སོགས་པ་གང་ན་འདུག་པ་ལ་ཟས་བླངས་ཏེ་ཟོས་པ་ལ་ལྟུང་བ་འདི་མི་སྐྱེད་པ་སྟེ། ལྟུང་
བ་འདི་མི་སྐྱེད་པ་ཉིད་དུ་བཅས་པའི་དབང་གིས་སོ། །གཙུག་ལག་ཁང་གིས་ནི་དེའི་ཉེ་
འཁོར་ཡང་མཚོན་ཏེ། སྔ་མ་བཞིན་ནོ། །ནམ་མཁའ་ནི་ཕྱེད་ཉིད་དོ་ཞེས་པ་ནི་དགེ་སློང་
ནམ་མཁའ་ལ་འདུག་པས་དགེ་སློང་མ་གྲོང་ལ་སོགས་པ་གནས་གང་ན་འདུག་པ་ལ་ཟས་
བླངས་ཀྱང་རུང་སྟེ་ཟོས་ན་ལྟུང་བ་དངོས་གཞིའི་ཕྱེད་ཉིད་དེ་ཉེས་བྱས་བསྐྱེད་པ་ཉིད་དོ། །
དེ་བཞིན་དུ་དགེ་སློང་གྲོང་དང་གྲོང་གི་ཉེ་འཁོར་དང་ལམ་པོ་ཆེ་དང་གསུམ་པོ་གང་ཡང་རུང་
བ་ན་འདུག་པས། དགེ་སློང་མ་གནས་དེ་གསུམ་ལས་གཞན་པ་གང་ན་འདུག་པ་ལ་ཟས་
བླངས་ཏེ་ཟོས་ན་ཡང་ཉེས་བྱས་སོ། །འཇོག་པར་བྱེད་པ་ཉེ་བར་མ་གནས་ན་བཞག་པ་
ལེན་པ་ནི་དེ་ལས་མ་ཡིན་ཏེ་ལྟུང་བ་མེད་དོ་ཞེས་རང་གི་རྣམ་བཤད་དང་ཊི་ཀ་དང་འགྲེལ་
ཆུང་དང་གསུམ་ཆར་ལས་བཤད་དོ། །
ད་ནི་སོ་སོར་བཤགས་པར་བྱ་བ་གཉིས་པ་འཆད་དེ། དེའམ་དགེ་སློང་གཞན་ལ་
ཞེས་སོ། །འདིའི་སྤྱི་དོན་ལ་བཞི་ལས། གླེང་གཞི་ནི་མཉན་ཡོད་དུ་ཁྱིམ་པས་དགེ་འདུན་ལ་
མཆོད་སྟོན་འདྲེན་པ་ན། དགེ་སློང་མ་ས་ཀོ་ཤམ་ཕྱིན་ཅི་ལོག་ཏུ་བྱེད་པ་དེ་མ་བཟློག་པར་དྲུག་
སྡེ་རྣམས་ཀྱིས་ཟོས་པ་ལས་སོ་སོར་བཤགས་པར་བྱ་བ་བཅས་སོ། །དགག་བྱ་ནི་ཆགས་
པས་རྐྱེན་བྱས་ཏེ་རང་རིགས་ཀྱི་བསླབ་པ་ལ་གནོད་པ་དང་། གྲོགས་ཀྱི་འཚོ་བ་ལ་གནོད་
པའོ། །ངོ་ཏི་ནི་དགེ་སློང་གསུམ་ཡན་ཆད་ཁྱིམ་པས་མགྲོན་དུ་བོས་པ་ན་དགེ་སློང་མས་ཀོ་
ཤམ་ཕྱིན་ཅི་ལོག་ཏུ་བྱེད་པ་དེ་མ་བཟློག་པར་བཅས་ལྡན་དགེ་སློང་གིས་ཟོས་པ་ལས་གྱུར་
པའི་ལྟུང་བ་དངོས་གཞིའོ། ། །
ཡན་ལག་ལ་བཞི་ལས། གཞིའི་ཡན་ལག་ལ་བཞི་སྟེ། གང་གི་བཟའ་བའི་སྦྱིན་
བདག་དང་། གང་དག་ཟ་བའི་གྲོགས་དང་། གང་བཟའ་བའི་དངོས་པོ་དང་། གང་གིས་ཟ་
བའི་རྟེན་ནོ། །དང་པོ་ལ་ལྔ་ལས་ཁྱིམ་པ་ཡིན་པ་དང་། དགེ་སློང་མའི་ཉེ་དུ་མ་ཡིན་པ་དང་།
 

མགྲོན་དུ་འབོད་པ་པོ་ཡིན་པ་སྟེ། ཁྱིམ་དུའོ་ཞེས་པའི་ཊིཀ་ལས་སྦྱིན་བདག་ཁྱིམ་གྱི་མི་
ཞེས་དང་། དེའི་ཉེ་དུ་མགྲོན་དུ་བོས་པ་མ་ཡིན་ནའོ་ཞེས་པས་མགྲོན་དུ་བོས་པས་ཟོས་ནའོ་
ཞེས་གསུངས་པའི་ཤུགས་ཀྱིས་གྲུབ་བོ། །ཐ་སྙད་ལྔ་དང་ལྡན་པ་དང་། ལུས་ཐ་མལ་པར་
གནས་པ་གཉིས་ནི་སྔར་བཤད་པ་བཞིན་ནོ། །གཉིས་པ་གང་དག་དང་ཟ་བའི་གྲོགས་ནི།
དགེ་སློང་ཆོས་དྲུག་ལྡན་གྱི་དང་པོ་ལྔའི་སྟེང་དུ། རང་མ་གཏོགས་པ་གཉིས་ཡན་ཆད་ཡིན་
པ་སྟེ། དགེ་སློང་གསུམ་ལ་སོགས་པ་ཞེས་གསུངས་པས་སོ། །གསུམ་པ་གང་བཟའ་བའི་
དངོས་པོ་ནི་བཞི་ལས་དུས་སུ་རུང་བ་ཡིན། ཚད་དང་ལྡན་པ་ཡིན། དགེ་སློང་མ་ཆོས་བརྒྱད་
ལྡན་གྱི་སྟེང་དུ་ཀོ་ཤམ་བྱས་པ་ཡིན་པ་སྟེ། ཆོས་བརྒྱད་ལྡན་ནི། སྔར་བཤད་པའི་ཆོས་
བདུན་ལྡན་གྱི་སྟེང་དུ་ཚིག་དེ་ཉེ་བར་གདགས་སུ་རུང་བ་ན་གནས་པ་སྟེ། གལ་ཏེ་ཚིག་དེ་ཉེ་
བར་གདགས་སུ་རུང་ན་ནིའོ་ཞེས་གསུངས་པས་སོ། །བཞི་པ་གང་གིས་ཟ་བའི་རྟེན་ནི། ཀོ་
ཤམ་བྱེད་པ་དེ་མ་བཟློགས་པ་ལ་དེ་ལྟར་ཤེས་པ་སྟེ། མ་བསྒོ་བར་ཞེས་པ་དང་། ཤེས་གཙོའོ་
ཞེས་གསུངས་པས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་ཀོ་ཤམ་ཕྱིན་ཅི་ལོག་ཏུ་བྱས་པ་དེ་རང་དོན་དུ་ཟ་བར་འདོད་པ་རྒྱུན་མ་ཆད་པའོ། །
སྦྱོར་བ་ནི་ཟ་བར་བརྩམ་པའོ། །མཐར་ཐུག་ནི་མགུལ་དུ་མིད་པའོ། །ཡན་ལག་གི་དོན་ནི་
དེའམ་དགེ་སློང་གཞན་ལ་ཞེས་སོ། །བཏུང་བའམ་ཞེས་པ་ནི་བཟའ་བའི་ཟླ་དང་བཅས་པ་
ལས་ཡིན་གྱི། བཏུང་བ་རྐྱང་པ་ལས་ནི་སྐབས་འདིའི་ལྟུང་བ་ཉེས་བྱས་སུ་འགྱུར་གྱི། ལྟུང་
བ་དངོས་གཞི་རྫོགས་པར་མི་བསྐྱེད་དེ། དངོས་པོ་དུས་སུ་རུང་བའི་ཡན་ལག་མ་ཚང་བའི་
ཕྱིར་རོ། །དེའང་ལུང་རྣམ་འབྱེད་ལས་བཅའ་བ་ལྔ་དང་བཟའ་བ་ལྔ་དག་གོ་ཞེས་དུས་སུ་
རུང་བ་ཡན་ལག་ཏུ་གསུངས་སོ། །བྱུག་རིས་དགེ་སློང་མས་སྟོན་པ་དང་མ་བྱིན་པ་ལ་དགེ་
སློང་མས་སྦྱིན་དུ་འཇུག་པ་མ་གཏོགས་ཏེ། དགེ་སློང་མས་ཀོ་ཤམ་བྱས་པ་ཙམ་ཞིག་ཡོད་
 

ཀྱང་ཀོ་ཤམ་ཕྱིན་ཅི་ལོག་ཏུ་བྱས་པ་མེད་པའི་ཕྱིར་རོ། །གལ་ཏེ་ཚིག་དེ་ཉེ་བར་གདགས་སུ་
རུང་སྟེ་གཏམ་ཐ་མལ་པ་ཐོས་སུ་རུང་བ་ནི་གནས་པ་ལ་མ་བསྐོས་པར་ཟོས་ན་དངོས་གཞིའོ། །
གལ་ཏེ་ཚིག་དེ་ཉེ་བར་གདགས་སུ་མི་རུང་ན་སྟེ་གཏམ་ཐ་མལ་པ་མི་ཐོས་པ་ཙམ་གྱིས་ཐག་
གིས་བར་དུ་ཆོད་ན་ཉེས་བྱས་ཀྱིའོ། །དྲི་བ་འདི་ལ་རྒན་པ་མི་འཇུག་ན་གསར་བུས་འཇུག་
པར་བྱ་ཞེས་རང་འགྲེལ་དང་ཊི་ཀ་ལས་བཤད་ཅིང་། བསྒོ་བ་འདི་ལ་རྒན་པ་མི་འཇུག་ན་
གསར་བུས་འཇུག་པར་བྱ་ཞེས་འགྲེལ་ཆུང་ལས་བཤད་དོ། །དོན་ལ་རང་འགྲེལ་དང་ཁྲི་ཀ་
ལྟར་ཡིན་པར་ཐེ་ཚོམ་མེད་དོ། །
ད་ནི་སོ་སོར་འཆགས་པར་བྱ་བ་གསུམ་པ་འཆད་དེ། བསླབ་པར་བྱ་བ་ནི་དད་པ་ཅན་
ལ་ཞེས་སོ། །འདིའི་སྤྱི་དོན་ལ་གཉིས་ལས། དང་པོ་དགོས་པའི་དོན་ནི། དངོས་སུ་ཁྱིམ་
བདག་དེ་ཕོངས་པར་འགྱུར་བ་དགག་པའོ། །གཉིས་པ་བསྡུས་པའི་དོན་ལ་བཞི་ལས། དང་
པོ་ཁྱིམ་གྱི་བསླབ་པའི་སྡོམ་པ་ཡུལ་གང་ལ་སྦྱིན་པ་ནི། ཁྱིམ་པ་ཆོས་བརྒྱད་དང་ལྡན་པ་ལ་
སྟེ༔ ལྷུང་བཟེད་ཁ་སྦུབ་པའི་སྐབས་སུ་འཆད་པར་འགྱུར་རོ། །གཉིས་པ་རྟེན་གང་གིས་
སྦྱིན་པ་ནི་དགེ་འདུན་མཚན་ཉིད་ལྔ་ལྡན་གྱིས་སོ། །གསུམ་པ་ཆོ་ག་གང་གིས་སྦྱིན་པ་ནི།
སྦྱོར་དངོས་གཉིས་ལས། སྦྱོར་བ་ནི་འདུལ་བའི་སྐབས་རྗེས་སུ་སྒྲུབ་པ་དང་། ཁྱིམ་པ་དེས་
ཕྱག་འཚལ་ཞིང་གསོལ་བ་ལན་གསུམ་གདབ་པའོ། །དངོས་གཞི་ནི་གསོལ་བ་འབའ་ཞིག་
པའི་ལས་བྱ་བའོ། །འདི་ལ་མཇུག་གི་ཆོ་ག་ནི་ལུང་དང་བསྟན་བཅོས་ལས་མ་གསུངས་སོ། །
བཞི་པ་བསླབ་བྱ་ནི་ཟས་བསླང་བའི་དོན་དུ་དེའི་ཁྱིམ་དུ་མི་འགྲོ་བ་ལ་སོགས་པའོ། །ལྟུང་
བ་རྣམ་པར་བཞག་པ་ནི་བྱིན་པའི་མདུན་རོལ་ཞེས་སོ། ། །
འདིའི་སྤྱི་དོན་ལ་བཞི་ལས། གླེང་གཞི་ནི་ཡངས་པ་ཅན་དུ་ཁྱིམ་གྱི་བསླབ་པའི་སྡོམ་
པ་བྱིན་པ་ལས་དྲུག་སྡེས་ཟས་བླངས་ཏེ་ཟོས་པ་ལས་སོ་སོར་བཤགས་པར་བྱ་བར་བཅས་
སོ། །དགག་བྱ་ནི་དངོས་སུ་སྦྱིན་བདག་གི་ལོངས་སྤྱོད་ལ་གནོད་པ་དང་། དགེ་འདུན་གྱི་
 

ནང་ཁྲིམས་དྲལ་བས་རང་རིགས་ཀྱི་དགེ་འདུན་ལ་གནོད་པའོ། །ངོ་ཏི་ནི་བཅས་ལྡན་དགེ་
སློང་གིས་ཁྱིམ་གྱི་བསླབ་པའི་སྡོམ་པ་བྱིན་པའི་ཁྱིམ་བདག་ལས་ངག་གི་རིག་བྱེད་ཀྱིས་ཟས་
བླངས་ཏེ་ཟོས་པ་ལས་གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་གསུམ་སྟེ། གང་ལ་བླང་བའི་ཡུལ་
དང་། གང་ལེན་ཅིང་ཟ་བའི་དངོས་པོ་དང་། གང་གིས་ལེན་ཅིང་ཟ་བའི་རྟེན་ནོ། །དང་པོ་ལ་
ལྔ་ལས། ཁྱིམ་པ་ཡིན་པ་དང་། ཁྱིམ་གྱི་བསླབ་པའི་སྡོམ་པས་བསྡམས་པ་ཡིན་པ་སྟེ།
བསླབ་པའི་སྡོམ་པ་བྱིན་པའི་ཁྱིམ་ནས་ཞེས་གསུངས་པས་སོ། །རྫས་ཀྱི་སྒོ་ནས་བདག་
ལས་ཐ་དད་པ་སྟེ། དགག་བྱའི་གནད་ཀྱིས་སོ། །ཐ་སྙད་ལྔ་དང་ལྡན་པ་དང་། ལུས་ཐ་མལ་
པར་གནས་པ་སྟེ། སྔར་བཤད་པ་བཞིན་ནོ། །གཉིས་པ་གང་ལེན་ཅིང་ཟ་བའི་དངོས་པོ་ལ་
ལྔ་ལས། དུས་སུ་རུང་བ་ཡིན་པ་དང་། ལྡམ་ལྡམ་ལ་སོགས་མོད་པ་མ་ཡིན་པ་སྟེ། བཅའ་
བ་དང་བཟའ་བ་བླངས་ཤིང་ཟོས་པ་ལ་སྟེ་ཞེས་པ་དང་། ག་གོན་དང་ལ་ཕུགས་དང་ལྡམ་
ལྡུམ་མོད་པ་ཞེས་གསུངས་པས་སོ། །རུང་བ་དང་ཚད་དང་ལྡན་པ་དང་སྦྱིན་བདག་དེ་ཉིད་
ཀྱི་ཡིན་པ་སྟེ། སྔར་སྐབས་གཞན་དུ་བཤད་པ་བཞིན་ནོ། །གསུམ་པ་གང་གིས་ལེན་ཅིང་ཟ་
བའི་རྟེན་ནི་དགེ་འདུན་གྱི་ཁྲིམས་སུ་བཅས་པ་དེའི་ཁོངས་སུ་གཏོགས་པ་སྟེ། བསླབ་པ་
དྲལ་ཏེ། ཁྱིམ་དུ་འཇུག་པ་ཞེས་གསུངས་པས་སོ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞི་ལ་མ་འཁྲུལ་བའོ། །ཀུན་
སློང་ནི་ཁྱིམ་གྱི་བསླབ་པའི་སྡོམ་པ་བྱིན་པ་དེ་ལས་རང་དོན་དུ་ཟས་བླངས་ཏེ་ཟ་བར་འདོད་
པ་རྒྱུན་མ་ཆད་པའོ། །སྦྱོར་བ་ནི་ངག་གི་རིག་བྱེད་ཀྱིས་ཟས་ལེན་ཅིང་ཟ་བར་རྩོམ་པའོ། །
མཐར་ཐུག་ནི་མགུལ་དུ་མིད་པའོ། །ཡན་ལག་གི་དོན་ནི་བསླབ་པའི་སྡོམ་པ་དེ་བྱིན་པའི་
མདུན་རོལ་དུ་མགྲོན་དུ་བོས་པ་མཆོག་ཟུང་གཅིག་ལྟ་བུས་ནི་དེ་ཟོས་ཀྱང་ལྟུང་བ་འདི་མི་
འབྱུང་བས་ན། མདུན་རོལ་དུ་མགྲོན་དུ་མ་བོས་པས་ཞེས་སོ། །ད་ནི་སོ་སོར་བཤགས་པར་
 

བྱ་བ་བཞི་པ་འཆད་དེ་བསླབ་པར་བྱ་བ་ནི་ནགས་མྱུལ་བའི་དགེ་སློང་བསྐོ་ཞེས་སོ། །འདིའི་
སྤྱི་དོན་ལ་གཉིས་ལས། དང་པོ་དགོས་པའི་དོན་ནི། ལོངས་སྤྱོད་ཀྱི་བར་ཆད་སྤང་བ་དང་།
མ་བསྐོས་པའི་ལྟུང་བ་མི་འབྱུང་བའོ། །གཉིས་པ་བསྡུས་པའི་དོན་ལ་བཞི་ལས། དང་པོ་
ཡུལ་གང་བསྐོ་བ་ནི། ཆོས་བཅུ་བཞི་དང་ལྡན་པ་བསྐོ་སྟེ། སྤོང་བ་པའི་ཞལ་ཏ་བའི་སྐབས་
སུ་འཆད་པར་འགྱུར་རོ། །གཉིས་པ་རྟེན་གང་གིས་བསྐོ་བ་ནི། དགེ་འདུན་མཚན་ཉིད་བཞི་
ལྡན་གྱིས་སོ། །གསུམ་པ་ཆོ་ག་གང་གིས་བསྐོ་བ་ནི། སྦྱོར་དངོས་མཇུག་གསུམ་ལས། སྦྱོར་
བ་ནི་འདུལ་བའི་སྐབས་སུ་རྗེས་སུ་སྒྲུབ་པ་དང་། སྤྲོ་བ་དྲི་བའོ། །དངོས་གཞི་ནི་གསོལ་
གཉིས་ཀྱིས་བསྐོ་བ་སྟེ། མཇུག་ལས་ཀྱིས་མཇུག་བསྡུད་བརྗོད་པའོ། །བཞི་པ་སྐོས་པའི་
བསླབ་བྱ་ནི་དཔག་ཚད་ཕྱེད་ཚུན་ཆད་བརྟག་པ་ལ་སོགས་པའོ། །
 ལྟུང་བ་རྣམ་པར་བཞག་པ་ནི། ཤེས་གཙོ་བོ་ཞེས་སོ། །འདིའི་སྤྱི་དོན་ལ་བཞི་ལས།
གླེང་གཞི་ནི་གྲོང་ཁྱེར་སེར་སྐྱའི་གནས་ཀྱི་ནགས་སུ་ནགས་མ་མྱུལ་བར་ཆོམ་རྐུན་གྱི་
འཇིགས་པ་དང་བཅས་པ་དེར་དྲུག་སྡེས་ཟས་བླངས་ཏེ་ཟོས་པ་ལས་སོ་སོར་བཤགས་པར་
བྱ་བར་བཅས་སོ། །དགག་བྱ་ནི་ཡིད་བརྟན་པ་ལས་བསླུས་པའི་སྒོ་ནས་ལོངས་སྤྱོད་ཀྱི་
བར་ཆད་དུ་འགྱུར་བ་དང་། ཟས་ལ་ཧ་ཅང་གདུང་བ་ཆེས་པས་གཞན་དག་མ་དད་པར་
འགྱུར་བའོ། །ངོ་ཏི་ནི་བཅས་ལྡན་དགེ་སློང་གིས་འཇིགས་པ་དང་བཅས་པའི་ནགས་མ་
མྱུལ་བར་འཇིགས་པ་དང་བཅས་པ་དེར་སྦྱིན་བདག་ཁྱིམ་པ་ལ་ཟས་བླངས་ཏེ་ཟོས་པ་ལས་
གྱུར་པའི་ལྟུང་བ་དངོས་གཞིའོ། །
ཡན་ལག་ལ་བཞི་ལས། གཞིའི་ཡན་ལག་ལ་བཞི་སྟེ། གང་ལ་བླང་བའི་ཡུལ་དང་།
གང་ལེན་ཅིང་ཟ་བའི་དངོས་པོ་དང་། གང་དུ་ལེན་ཅིང་ཟ་བའི་གནས་དང་། གང་གིས་ལེན་
ཅིང་ཟ་བའི་རྟེན་ནོ། །དང་པོ་ལ་བཞི་ལས་ཁྱིམ་པ་ཡིན་པ་དང་། ཐ་སྙད་ལྔ་དང་ལྡན་པ་དང་།
ལུས་ཐ་མལ་པར་གནས་པ་དང་གསུམ་སྔར་གོས་སློང་བའི་སྐབས་སུ་བཤད་པ་བཞིན་ནོ། །
 

དགེ་འདུན་ལ་བསྔོ་བ་པོ་ཡིན་པ་སྟེ། ལུང་གི་གླེང་གཞིས་ཤེས་སོ། །གཉིས་པ་གང་ལེན་
ཅིང་ཟ་བའི་དངོས་པོ་ལ་བཞི་ལས། དུས་སུ་རུང་བ་ཡིན་པ་དང་། རུང་བ་དང་ཚད་དང་ལྡན་
པ་སྟེ་གསུམ་ནི་སྔར་སྐབས་གཞན་དུ་བཤད་པ་དང་འདྲའོ། །སྦྱིན་བདག་དེས་དགེ་འདུན་
ལ་བསྔོས་པ་ཡིན་པ་སྟེ་སྐབས་དོན་གྱིས་སོ། །གསུམ་པ་གང་དུ་ལེན་ཅིང་ཟ་བའི་གནས་ནི།
གྲོང་ལས་རྒྱང་གྲགས་ཡན་ཆད་ཀྱི་མཐའ་ཡིན་པ་དང་། འཇིགས་པ་དང་བཅས་པའི་
གནས་ཡིན་པ་སྟེ། ཀུན་དགའ་ར་བའི་ཕྱི་རོལ་གྱི་དགོན་པར་ཞེས་པ་དང་། འཇིགས་པ་
དང་བཅས་པའི་གནས་ཞེས་གསུངས་པས་སོ། །བཞི་པ་གང་གིས་ལེན་ཅིང་ཟ་བའི་རྟེན་ནི།
ནགས་མྱུལ་བར་བསྐོས་པ་ཡིན་པ་སྟེ། ནགས་མྱུལ་བའི་དགེ་སློང་བསྐོ་ཞེས་གསུངས་པ་
དང་། འགྲེལ་ཆུང་ལས་ནགས་མྱུལ་བར་བསྐོས་པའི་དགེ་སློང་གིས་འཇིགས་པ་ཤེས་
བཞིན་དུ་མ་མྱུལ་བར་ཟོས་ན་སོ་སོར་བཤགས་པར་བྱ་བར་འགྱུར་རོ་ཞེས་སོ། ། །
བསམ་པའི་ཡན་ལག་ལ་གཉིས་ལས། འདུ་ཤེས་ནི་གཞིའི་ཡན་ལག་དེ་དག་ལ་མ་
འཁྲུལ་བའོ། །ཀུན་སློང་ནི་ནགས་མ་མྱུལ་བར་འཇིགས་པ་དང་བཅས་པ་དེར་ཟས་དེ་རང་
དོན་དུ་ལེན་ཅིང་ཟ་བར་འདོད་པ་རྒྱུན་མ་ཆད་པའོ། །སྦྱོར་བ་ནི་གནས་དེར་ཟ་བར་རྩོམ་
པའོ། །མཐར་ཐུག་ནི་མགུལ་དུ་མིད་པའོ། །ཡན་ལག་གི་དོན་ནི་ཤེས་གཙོ་བོ་ཞེས་སོ། །
དགེ་འདུན་གྱི་ཀུན་དགའ་ར་བ་གཙུག་ལག་ཁང་དེའི་ཕྱི་རོལ་གྱི་ནགས་ཁྲོད་ལ་སོགས་པ་
གྲོང་ལས་རྒྱང་གྲགས་ཀྱི་མཐའ་ཡན་ཆད་ཀྱི་དགོན་པས་ཕྱོགས་དབེན་པ་ཆོམ་རྐུན་གྱི་
འཇིགས་པ་ཡོད་པ་དེར་བཅའ་བ་དང་བཟའ་བ་བླངས་ཏེ་ཟོས་ན་ལྟུང་བ་དངོས་གཞིའོ། །
འདིར་ལྟུང་བ་མེད་པ་ནི་ལུང་རྣམ་འབྱེད་ལས་ནགས་མྱུལ་བ་ཤིའམ་བྲོས་ན་ལྟུང་བ་མེད་དོ་
ཞེས་གསུངས་སོ། །རྣམ་བཤད་ཉི་མའི་འོད་ཟེར་ལས་སོ་སོར་བཤགས་པར་བྱ་བའི་རྣམ་
པར་བཤད་པ་རྫོགས་སོ། ། །
ད་ནི་ཉེས་བྱས་ཀྱི་སྡེ་འཆད་དེ། འདི་ལ་སྡེ་ཚན་དགུ་ལས། དང་པོ་གོས་བགོ་བའི་སྡེ་
 

ཚན་ནི་ཤམ་ཐབས་ཅི་ནས་ཀྱང་ཞེས་སོ། །ལུང་ལས་ཤམ་ཐབས་ལ་ནི་རྣམ་བདུན་དང་ཞེས་
གསུངས་ཏེ། སྐྱོན་དྲུག་དང་བྲལ་ཞིང་ཡོན་ཏན་ཟླུམ་པོར་བགོ་བ་དང་བདུན་ནོ། །དེའང་
ལུང་རྣམ་འབྱེད་ལས་ཤམ་ཐབས་ཟླུམ་པོར་བགོ་བ་ནི་དགེ་སློང་ལྔ་སྡེ་ལ་དང་པོར་གསུངས་
པ་ཡིན་ལ་སྐྱོན་དྲུག་དང་བྲལ་བ་ནི་ལུང་རྣམ་འབྱེད་ལས་དྲུག་སྡེ་ལ་བརྟེན་ནས་དུས་ཕྱིས་
གསུངས་པ་ཡིན་ནོ། །ཤམ་ཐབས་ལ་ནི་རྣམ་བདུན་ཞེས་གསུངས་པ་འདིས་ནི་མཐང་གོས་
ལ་ཡང་རྣམ་བདུན་པོ་མཚོན་ནས་བསྟན་ཏོ། །ཊིཀ་ལས་ཟླུམ་པོ་ནི་མ་མཐའི་ཁ་མཉམ་པར་
འདུག་པའོ། །ཧ་ཅང་རྩེངས་པ་ནི་པུས་མོ་གཉིས་ལས་གོང་དུ་ཐལ་བ་ཉིད་དོ། །ཧ་ཅང་
འཇོལ་བ་ནི་ལོང་བུའི་ཚིགས་ལ་རེག་པ་ཉིད་དོ་ཞེས་སོ། །འོ་ན་ཤམ་ཐབས་རིང་ཐུང་རན་
པའི་ཚད་ཇི་ཙམ་ཞེ་ན་འདུལ་བ་བསྡུས་པ་ལས་ལོང་བུ་ལས་བརྩམས་ནས་སོར་བཞིས་བོར་
བར་བྱའོ་ཞེས་སོ། །ལྟེ་བའི་གོང་དུ་ཤམ་ཐབས་མ་ལྟེབས་པར་ཏེ་ཏ་ལའི་ལོ་མ་ལྟར་ལྡེབས་
ཤིང་འདུག་པ་མ་ཡིན་པར་རོ། །འབྲུའི་ཕུར་མ་སྟེ་ནས་འབྲུའི་ཐུམ་བུ་བསྟུམས་པ་ལྟར་
འདུག་པ་མ་ཡིན་པ་སྟེ་སོ་སོར་ཐར་པ་ལས། འབྲུའི་ཕུར་མ་ལྟར་མ་ཡིན་ཞེས་གསུངས་སོ། །
འབྲུའི་ཕུར་མ་ནི་ནས་འབྲུའི་ཐུམ་པོ་སྟེ། རྣམ་འབྱེད་འགྲེལ་ལས་ནས་ཅན་གྱི་ཕུར་མ་ཞེས་
སོ༑ །ཕུར་མ་ནི་ཐུམ་བུའི་མིང་གི་རྣམ་གྲངས་ཏེ་དཔེར་ན་ཕྱེ་མའི་ཕུར་མ་ཞེས་པ་དེ་ཕྱེ་མའི་
ཐུམ་པོ་ཉིད་ཡིན་པ་བཞིན་ནོ། །སྟོད་ཀྱི་ཆོས་གོས་སྣམ་སྦྱར་དང་བླ་གོས་སྐྱོན་གཉིས་དང་
བྲལ་ཞིང་ཡོན་ཏན་ཟླུམ་པོར་བགོ་བ་སྟེ་ཆོས་གོས་ཅི་ནས་ཀྱང་ཞེས་སོ། །དེའང་སྟོད་ཀྱི་
ཆོས་གོས་ཟླུམ་པོར་བགོ་བ་ནི་དགེ་སློང་ལྔ་སྡེ་ལ་བར་དུ་གསུངས་པ་ཡིན་པར་ལུང་ཕྲན་
ཚེགས་ལས་བཤད་ཅིང་། སྐྱོན་གཉིས་དང་བྲལ་བ་ནི་དྲུག་སྡེ་ལ་བརྟེན་ནས་ཕྱིས་གསུངས་
པ་ཡིན་པར་ལུང་རྣམ་འབྱེད་ལས་བཤད་དོ། །
གཉིས་པ་ཁྱིམ་དུ་འགྲོ་བའི་སྡེ་ནི་ཤིན་ཏུ་སྡོམས་ཤིང་ཞེས་སོ། །དེའང་ལུང་རྣམ་འབྱེད་
ཀྱི་འགྲེལ་པ་ལས་གཉའ་ཤིང་གང་ཙམ་དུ་ལྟ་བ་ཞེས་བྱ་བ་ནི་འདོམ་གང་ཙམ་དུ་ལྟ་བའོ་
 

ཞེས་སོ། །ཆོས་གོས་ཕྲག་པའི་ཕྱོགས་སུ་མི་གཟར་བར་རོ་ཞེས་པའི་རང་གི་རྣམ་བཤད་
ལས་ངོས་གཉིས་ཀར་སོར་བཅུ་གཉིས་ཀྱི་རྣམ་པ་ཉིད་ཀྱིས་མི་གཟར་བའོ་ཞེས་བཤད་ཅིང་
དགེ་སློང་དག་ལ་ནི་ཕྲག་པ་གཡོན་པར་གཟར་བ་གྲགས་པ་ཉིད་ཡིན་ལ་ཞེས་རང་འགྲེལ་
དང་ཊི་ཀ་ལས་བཤད་དོ། །ལུང་དགེ་སློང་མའི་རྣམ་འབྱེད་ལས་ཁྱིམས་འབིགས་པ་ལྟར་
ཅོག་པུ་མ་ཡིན་པར་རོ་ཞེས་གསུངས་ཤིང་། འགྲེལ་ཆུང་ལས་ཙོག་ཙོག་པོར་འདུག་ལ་
འཆོང་ཞིང་མི་འགྲོའོ་ཞེས་སོ། །
གསུམ་པ་སྟན་ལ་འདུག་པའི་སྡེ་ནི་དེར་མ་བསྒོ་བར་ཞེས་སོ། །ལག་པ་འགྲམ་པ་ལ་
རྟེན་ཏེ་མི་བྱ་བ་དང་སྟན་ཐབས་སྐུར་བར་མི་བྱ་བ་འདི་གཉིས་ཀྱི་འདུག་པར་བྱ་བ་དགུ་དག་
དང་ཞེས་པར་མ་གཏོགས་ཞིང་དགེ་སློང་གི་ཁྲིམས་ཉིས་བརྒྱ་ལྔ་བཅུ་རྩ་གསུམ་དུ་མི་བགྲང་
སྟེ༔ རང་གི་རྣམ་བཤད་ལས་དེ་གཉིས་ནི་དགེ་སློང་མའི་རྣམ་པར་འབྱེད་པ་ལས་བསྡུས་སོ་
ཞེས་བཤད་དོ། །བཞི་པ་ཟས་བླང་བའི་སྡེ་ནི་ཐམས་ཅད་དུ་ལེགས་པར་ཞེས་སོ། །ལྔ་པ་
ཟས་བཟའ་བའི་སྡེ་ནི་ལེགས་པར་ཟས་བཟའ་བར་ཞེས་སོ། །ཕྱས་མི་གདགས་སོ་ཞེས་པ་
ལ་ལུང་དགེ་སློང་མའི་རྣམ་འབྱེད་ལས་ནི་ཟས་ལ་བསྔགས་པ་དང་སྐྱོན་གདགས་པར་མི་
བྱའོ་ཞེས་གསུངས་སོ། །དྲུག་པ་ལྟུང་བྱེད་དུ་སྤྱད་པའི་སྡེ་ནི་དྲུང་ན་འདུག་པའི་ཞེས་སོ། །
ལྷུང་བཟེད་ལེན་གསུམ་བཀྲུས་ཏེ་ཚིགས་བཅད་བཟླས་བརྗོད་བྱས་པའི་ལྷུང་བཟེད་ཀྱི་ཆུ་
སྦྱིན་པ་དང་ལམ་གྱི་བཞི་མདོར་ལྷུང་བཟེད་བཀྲུ་བར་མི་བྱ་བ་འདི་གཉིས་ནི་ལྷུང་བཟེད་ལ་
ཡང་རྣམ་པ་བཅུ་ཞེས་པར་མ་གཏོགས་ཞིང་དགེ་སློང་གི་ཁྲིམས་ཉིས་བརྒྱ་ལྔ་བཅུ་རྩ་གསུམ་
དུ་མི་བགྲང་སྟེ། འདི་གཉིས་དགེ་སློང་གི་སོ་སོ་ཐར་པའི་མདོ་ལས་མ་གསུངས་ཀྱང་སྔ་མ་
ནི་ལུང་ཕྲན་ཚེགས་དང་དགེ་སློང་གི་རྣམ་འབྱེད་ནས་གསུངས་པ་དེ་སྐབས་འདིར་ཞར་བྱུང་
དུ་བསྡུས་པ་ཡིན་ལ་ཕྱི་མ་ཡང་ལུང་གི་སྐབས་གཞན་ནས་གསུངས་པ་འདིར་བསྡུས་པའོ། །
བདུན་པ་ཆོས་བཤད་པའི་སྡེ་ལ་གཉིས་ཏེ་ཐུན་མོང་དབང་དུ་བྱེད་པའི་མདོ་དང་།
 

སྐབས་ཀྱི་བསླབ་བྱ་སོ་སོར་བསྟན་པའོ། །དང་པོ་ནི་འགྲེང་སྟེ་གཤང་གཅི་མི་བྱ་བར་རོ་
ཞེས་འབྱུང་བ་ཡན་ཆད་ནི་ཡུལ་མིན་པ་ལ་སྟེ་ཆོས་ཉན་པ་པོ་མིན་པ་ལ་དགེ་སློང་གིས་ཆོས་
བཤད་ན་ཉེས་བྱས་བསྐྱེད་པའོ། །གཞན་དུ་ན་ལྟུང་བ་མེད་དོ། །འགྲེང་སྟེ་གཤང་གཅི་མི་བྱ་
བ་མན་ཆད་བཞི་པོ་དེ་དག་ལ་རྟེན་མི་ན་བ་སྟེ་རྟེན་དགེ་སློང་བདག་ཉིད་མི་ན་བ་ཡན་ལག་
ཏུ་དགོས་པའོ། །གཞན་དུ་ན་ལྟུང་བ་མེད་དོ། །གཉིས་པ་ནི་འདུག་པ་ལ་འགྲེང་སྟེ་ཞེས་སོ། །
ལུང་རྣམ་འབྱེད་ཀྱི་འགྲེལ་པ་ལས་དོ་ཀེར་ཅན་ནི་སྐྲ་གྱེན་དུ་གཙུག་ཏོར་ལྟར་བཅིང་པའོ་
ཞེས་སོ། །ཅོད་པན་ཅན་དང་ཕྲེང་བ་ཅན་ནི་རིན་པོ་ཆེའི་ཅོད་པན་ཅན་དང་རིན་པོ་ཆེའི་ཕྲེང་
བ་ཅན་ནམ་མེ་ཏོག་ལ་སོགས་པའི་ཕྲེང་བ་ཅན་ནོ། །གླང་པོ་ཆེ་དང་རྟ་ཞོན་པ་ལས་བཞོན་
པའི་སྟེང་ན་འདུག་པའི་ཁྱད་པར་ཅི་ཞེ་ན། ལུང་རྣམ་འབྱེད་ཀྱི་འགྲེལ་པ་ལས་ཤིང་རྟ་ལ་
སོགས་པ་བཞོན་པའི་སྟེང་ན་འདུག་པའོ་ཞེས་སོ། །མཚོན་ཆ་དང་རལ་གྲི་དང་དགྲ་ཆ་ཞེས་
པ་དེ་དག་གི་ཁྱད་པར་ཅི་ཞེ་ན་ལུང་རྣམ་འབྱེད་ཀྱི་འགྲེལ་པ་ལས། མཚོན་ཆ་ནི་མདུང་དང་
འཕང་མདུང་ལ་སོགས་པའོ། །དགྲ་ཆ་ནི་མདའ་གཞུའོ་ཞེས་སོ། །བརྒྱད་པ་སྒྲུབ་པའི་སྡེ་ནི་
འགྲེང་སྟེ་གཤང་གཅི་མི་བྱ་ཞེས་སོ། །དགུ་པ་རྒྱུ་བ་དགག་པ་ནི་གནོད་པ་བྱུང་བ་མ་གཏོག་
པར་ཞེས་སོ། །ཉེས་བྱས་ཀྱི་སྡེའི་རྣམ་པར་བཤད་པའོ། །རྣམ་བཤད་ཉི་མའི་འོད་ཟེར་ལས་
དགེ་སློང་གི་རྣམ་འབྱེད་ཀྱི་རྣམ་པར་བཤད་པ་རྫོགས་སོ།། །།མངྒལཾ།།
 

བླ་རུང་སྔ་འགྱུར་དཔེ་སོགས།
